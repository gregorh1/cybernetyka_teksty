=== ewolucja_metod_sterowania_spolecznego ===
Converted from: ewolucja_metod_sterowania_spolecznego.doc
Generated by: textract


http://autonom.edu.pl

Dr Józef Kossecki
emerytowany docent Uniwersytetu Jana Kochanowskiego w Kielcach
ul. Burgaska 3 m. 24
02-758 Warszawa
email: jkossecki@aster.pl


                    Ewolucja metod sterowania społecznego
                    - od energetycznych do informacyjnych


       Procesy  sterowania  społecznego   charakteryzujemy   w   cybernetyce
podając:
     1) obiekt, który podlega sterowaniu,
     2) cel, który ma być osiągnięty w wyniku procesu sterowania,
     3) metodę,  czyli  sposób,  w  jaki  cel  procesu  sterowania  ma  być
        osiągnięty.
      W tej  pracy  zajmiemy  się  metodami  sterowania  społecznego  i  ich
ewolucją.
      Metody sterowania społecznego podzielimy ogólnie na dwa rodzaje:
        I. energetyczne,
       II. informacyjne.


      Ad I. Energetyczne metody sterowania społecznego dzielimy na:
     1. wymuszenie energetyczne bezpośrednie,
     2. wymuszenie energetyczne pośrednie,
     3. sterowanie za pomocą bodźców o charakterze energetycznym.
      Ad 1. Wymuszenie  energetyczne  bezpośrednie  występuje  wówczas,  gdy
organizator (obiekt sterujący)  za  pomocą  odpowiedniej  energii  w  sposób
mechaniczny zmusza ludzi do wykonywania określonych czynności –  np.  wlecze
ich siłą aby zmusić do zmiany miejsca.
      Ad 2. Wymuszenie energetyczne pośrednie polega na zmniejszaniu ludziom
mocy zewnętrznej tak, aby cała ich moc dyspozycyjna była zużywana  jako  moc
robocza[1]  –  np.  zmniejszanie  siły  nabywczej  płacy  roboczej  tak,  by
wystarczyła ona tylko na regenerację siły roboczej.
      Ad 3.  Sterowanie  za  pomocą  bodźców  o  charakterze  energetycznym,
stosując socjocybernetyczną ich klasyfikację[2], możemy podzielić na:
     a)   sterowanie   za   pomocą   bodźców   witalnych,   związanych    z
        przyjemnościami lub przykrościami o charakterze biofizycznym;
     b)  sterowanie  za  pomocą   bodźców   ekonomicznych,   związanych   z
        przyjemnościami lub przykrościami o charakterze ekonomicznym.


      Ad II. Informacyjne metody sterowania społecznego dzielimy na:
     1. wymuszenie  informacyjne,  ma  miejsce  wówczas,  gdy  oddziałujący
        bodziec wywołuje tak dużą moc korelacyjną, że następuje  decyzja  i
        reakcja bez refleksji[3];
     2. sterowanie informacyjne właściwe, które z kolei dzieli się na
     A) bezpośrednie polega na wywoływaniu działań  społecznych  za  pomocą
        bodźców  o  charakterze  informacyjnym,  oddziałujących  na   normy
        społeczne już ukształtowane w społeczeństwie;
     B) pośrednie (wychowawcze), które polega na  wytwarzaniu  odpowiednich
        norm w społeczeństwie.
      Zarówno bezpośrednie jak i pośrednie sterowanie informacyjne właściwe,
stosując socjocybernetyczną ich klasyfikację[4] możemy podzielić na :
      a) sterowanie za pomocą bodźców poznawczych,
      b) sterowanie za pomocą bodźców ideologicznych,
      c) sterowanie za pomocą bodźców etycznych,

      Mieszany – informacyjno-energetyczny  –  charakter  ma  sterowanie  za
pomocą bodźców prawnych.
      W  realnych  systemach  sterowania  społecznego  występują   wszystkie
wymienione wyżej metody sterowania. Jednak ich  proporcje  mogą  być  różne.
Zasadnicze znaczenie ma przy tym to,  jakie  metody  sterowania  dominują  w
danym systemie.

      Z punktu widzenia ekonomii procesów sterowniczych metody  informacyjne
stoją wyżej niż energetyczne, zaś pośrednie wyżej niż bezpośrednie.

      Ewolucja metod stosowanych w realnych  wielkich  systemach  sterowania
społecznego, w znanej nam historii, przebiegała w kierunku  wzrostu  udziału
metod informacyjnych, zaś wśród nich w kierunku wzrostu  udziału  sterowania
pośredniego.
      W najstarszym znanym nam, a przy tym istniejącym do  dzisiaj,  wielkim
systemie sterowania społecznego, który występuje w  cywilizacji  turańskiej,
zdecydowanie dominują  metody  energetyczne  oparte  na  stosowaniu  bodźców
witalnych.
      Już w starożytności pojawiły się  systemy  sterowania  społecznego,  w
których dominowały metody oparte  na  stosowaniu  bodźców  ideologicznych  –
były to sakralne  cywilizacje  takie  jak  egipska,  babilońska,  bramińska,
żydowska[5].
      W starożytnej Grecji powstała  cywilizacja  grecko-ateńska,  w  której
dominowały bodźce poznawcze – można tu nawet mówić o  starożytnej  rewolucji
informacyjnej.
      System sterowania społecznego, w  którym  dominowały  bodźce  etyczne,
pojawił się w republice rzymskiej,  jednak  w  wyniku  syntezy  z  systemami
Orientu,  przekształcił  się  w  system  bizantyński,  oparty  na  dominacji
bodźców prawnych.
      W okresie  średniowiecza  do  tradycji  grecko-ateńskich  i  rzymskich
nawiązała cywilizacja łacińska.
      Od XVIII wieku rozpoczął się szybki rozwój nauki  i  środków  masowego
przekazu informacji, który stworzył grunt do  rozwoju  informacyjnych  metod
sterowania społecznego.
      Wreszcie w XX wieku, zwłaszcza zaś w drugiej  jego  połowie,  nastąpił
globalny proces, który został  nazwany  rewolucją  informacyjną,  w  trakcie
której  nastąpił  niespotykany   wcześniej   rozwój   informacyjnych   metod
sterowania  społecznego,  zarówno  opartych  na  bodźcach  poznawczych,  jak
etycznych i  ideologicznych  (ideologia  tzw.  poprawności  politycznej).  W
trakcie tego procesu rośnie rola metod pośredniego  sterowania  społecznego,
którego przejawem  jest  wzrost  długości  okresu  kształcenia  przeciętnego
obywatela, a ponadto wzrost liczby ludzi posiadających wyższe  wykształcenie
i ich procentowego udziału w całej populacji.
      Można też jednak obserwować równoległy proces rozwoju  metod  opartych
na  bodźcach  prawnych,  które  mają  charakter  pośredni  –   informacyjno-
energetyczny. Jest to swego rodzaju  renesans  cywilizacji  bizantyńskiej  w
nowoczesnym wydaniu – łatwo to obserwować np. w Unii Europejskiej.
      Dalszy   przebieg   opisywanej   wyżej   ewolucji   metod   sterowania
społecznego, zależeć będzie od tego, czy dominować będą informacyjne  metody
sterowania społecznego, czy też dominować będzie system bizantyński,  oparty
na dominacji bodźców prawnych.
-----------------------
[1]  Por. M. Mazur, Cybernetyka i charakter, Warszawa 1976.
[2]  Por. J. Kossecki, Cybernetyka społeczna, Warszawa 1981, s.  60-118.
[3] Por. M. Mazur, Cybernetyka i charakter, wyd. cyt.
[4] Por. tamże.
[5] Por. F. Koneczny, O ład w historii, Londyn 1977; Warszawa – Struga
1991.

