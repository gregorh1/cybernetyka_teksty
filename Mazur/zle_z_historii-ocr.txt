=== zle_z_historii-ocr ===
Extracted from: zle_z_historii-ocr.pdf
Generated by: pdftotext

http://autonom.edu.pl

Mazur Marian, 1966, Źle z historii. Argumenty, nr 11 (404), rok X, 13 marca, Warszawa,
str. 4 i 6. Z cyklu „O szkole cybernetycznie”.
Zeskanował i opracował Mirosław Rusek (mirrusek@poczta.onet.pl).

Aby ocenić nauczanie historii w szkole należy najpierw odpowiedzieć na pytanie, do
czego znajomość historii ma służyć.
To, co się nazywa krótko historią, jest w przeważającym stopniu historią polityczną, czyli
po prostu historią władzy. Wojny, rewolucje, zamachy stanu itp., a o tym głównie mówią
przecież podręczniki historii, to nic innego jak wydarzenia rozstrzygające, gdzie i do kogo
będzie należeć władza.
Sprawowanie władzy jest jednak procesem cybernetycznym. Przecież jako umiejętność
zarządzania pojmował cybernetykę Sokrates (o czym wiadomo z dialogu Platona „Giorgiasz”), a
w wiele stuleci później Ampère w swej systematyce nauk. Wiener, twórca cybernetyki w jej
obecnej postaci, rozszerzył jej zakres na wszelkie procesy sterowania, włącznie z biologicznymi
i technicznymi, zgodnie z czym cybernetykę definiuje się jako naukę o sterowaniu.
Społeczeństwo jest układem cybernetycznym złożonym z jednostek, z których każda
także jest układem cybernetycznym i steruje się oddziałując na inne jednostki, a wśród nich
również na jednostki sprawujące władzę. W ten sposób powstaje sprzężenie zwrotne, w którym
rządzący i rządzeni oddziałują na siebie wzajemnie.
W świetle tych wyjaśnień staje się jasne, że znajomość historii jest użyteczna, jeżeli
umożliwia skuteczne sterowanie się w społeczeństwie temu, kto tę znajomość zdobył.
Aby skutecznie się sterować, trzeba umieć przewidywać. Ryzyko nietrafionych
przewidywań można znacznie zmniejszyć stosując naukowe metody przewidywania, co wynika
z okoliczności, że istotą nauki jest wykrywanie prawidłowości zjawisk. Najlepsze wyniki w tym
względzie uzyskano w fizyce przez wykrycie wielu praw fizycznych umożliwiających
wyznaczenie

przebiegu

zjawisk

fizycznych

(przynajmniej

makroskopowych)

z

dużą

dokładnością.
W dziedzinach, w których nie udało się sformułować dostatecznie ścisłych praw, stosuje
się przewidywania ekstrapolacyjne, oparte na przypuszczeniu, że kierunek zachodzących zmian
będzie w najbliższej przyszłości zachowany. Tak na przykład w meteorologii, przy układaniu
prognoz na najbliższe godziny, przypuszcza się, że nadchodząca fala zimna będzie posuwać się
dalej, co pozwala przewidywać, że w miejscowościach, znajdujących się na drodze tej fali,
nastąpi obniżenie się temperatury.

I wreszcie w dziedzinach, których przedmiotem są zjawiska zbyt trudne do ujęcia
liczbowego, co uniemożliwia formułowanie ścisłych praw, a nawet stosowanie ekstrapolacji,
opiera się przewidywanie na wyodrębnieniu zjawisk typowych, tj. mających taki sam
mechanizm, choć różniących się szczegółami, w przypuszczeniu, że zjawisko pewnego typu
będzie przebiegać podobnie jak inne, wcześniejsze zjawiska tego samego typu. Na przykład
w medycynie przewiduje się przebieg choroby określonego pacjenta na podstawie danych
z obserwacji wielu poprzednich pacjentów, cierpiących na tę samą chorobę.
Jest zdumiewające, że pośród specjalistów z różnych dziedzin tylko historycy nie starają
się przewidywać przyszłości, a nawet uchylają się od zajmowania się teraźniejszością. Zamiast
poszukiwania uogólnień i wykrywania mechanizmu typowych wydarzeń historycznych
ograniczają się do opowiadania nam tych wydarzeń. Nic dziwnego, że już od dawna nasuwają
się wątpliwości, czy tak pojmowana historia jest w ogóle nauką.
A przecież są w historii zjawiska o dającym się wyodrębnić mechanizmie. Ot, na
przykład, łatwo stwierdzić, że o przebiegu każdej rewolucji rozstrzygają przygotowujący ją
ideologowie, kierujący nią przywódcy, walczący za nią bojownicy i stabilizujący ją
organizatorzy. Te właśnie elementy tworzą mechanizm rewolucji, toteż zamiast opowiadania, że
Karolina Corday zamordowała Marata w kąpieli lub że Robespierre był z zawodu adwokatem,
należałoby przeprowadzić porównanie wszystkich ważniejszych rewolucji i wskazać, co miały
one wspólnego a czym się różniły, i jak się to odbiło na ich powodzeniu bądź niepowodzeniu.
Walka warstw wyzyskiwanych przeciw warstwom wyzyskującym, powstanie narodu
uciśnionego przeciw narodowi ciemięzców, pojawianie się i upadek tyranów itp., są to przecież
wydarzenia o określonym mechanizmie. Podręczniki historii powinny wydobywać istotne ich
elementy zamiast spiętrzać nic nie znaczące szczegóły lub operować frazesami w rodzaju:
„następnie objął władzę...”, „naród chwycił za broń” itp.
Ewentualny argument, że wydarzenia polityczne są zależne od zbyt wielu trudnych do
uchwycenia czynników, jest nieprzekonywający. Rozwój gospodarczy także zależy od wielu
czynników, a przecież ekonomiści nie uchylają się od ich przewidywania. Również pogoda
zależy od wielu czynników, a jednak meteorologowie codziennie stawiają jej prognozy, choć nie
zawsze trafne.
Gdyby nawet przyjąć, że przewidywanie zdarzeń historycznych napotyka przemożne
trudności, to chciałoby się przynajmniej widzieć wysiłek historyków w szukaniu jakichś
prawidłowości zjawisk i wskazywaniu cech, po których taki czy inny typ zjawiska historycznego
można by rozpoznać, gdy się ono zaczyna dopiero pojawiać. Nikt nie mógłby mieć pretensji do
historyków nawet gdyby ich trud okazał się daremny, ale rzecz w tym, że oni się od tego trudu
zwolnili.
2

Rzecz jasna, taka postawa historyków odbija się także na nauczaniu historii, czyniąc
z niej w przeważnej mierze zbiór faktów. Kto po kim i kiedy wstąpił na tron, kto z kim, kiedy i
gdzie wygrał bitwę, kiedy i gdzie zawarto traktat, jakie obszary jeden kraj uzyskał, a inny utracił
– oto strumień informacji, o których uczeń nie ma pojęcia, do czego miałyby mu być użyteczne.
Są one dla niego szumem informacyjnym, a – jak wiadomo – zapamiętywanie szumu
informacyjnego jest szczególnie mozolnym zajęciem.
W nauczaniu historii przyjęto oczywistą na pozór, a w istocie prymitywną zasadę, że
powinno się ono odbywać w sposób chronologiczny: skoro najpierw zaszedł pewien fakt,
a potem inny, to i uczeń musi najpierw dowiedzieć się o pierwszym z nich, a dopiero potem
o drugim. Prowadzi to do dydaktycznego nonsensu, że o sprawach najbardziej odległych,
a wskutek tego najmniej podobnych do obecnych i najmniej zrozumiałych, dowiadują się
uczniowie najmłodsi, a więc najmniej do tego przygotowani.
Poza tym taki system nauczania sprzyja powstawaniu przeświadczenia, że poznawanie
przeszłości jest celem samym dla siebie, zamiast uwydatniać, że historia to tylko klucz do
teraźniejszości, zbiór informacji o doświadczeniach przeszłych, mający ułatwiać wybór
aktualnego postępowania. Do tego zaś celu, podobnie jak przy przewidywaniu pogody,
częstokroć ważniejsze jest to, co było wczoraj niż sto lub tysiąc lat temu.
Teraźniejszość nie powinna być końcem nauczania historii lecz stanem, z którym
powinno się konfrontować wydarzenia przeszłe. Tylko pod tym warunkiem nauczanie historii
może mieć wartość praktyczną i dlatego należałoby je rozpocząć nie od spraw najdawniejszych,
lecz od najważniejszych.
Podobnie jak zręby geografii przedstawia się pokazując uczniowi globus, a na nim części
świata, należałoby mu przedstawić zręby historii podając najpierw, jak długi czas ona obejmuje
oraz na jakie okresy i dlaczego się ją dzieli.
Podobnie też – jak przy nauczaniu geografii – nie wodzi się po mapie wzdłuż linii
kolejowych i autostrad, lecz przechodzi od części świata do poszczególnych krajów, a w nich do
ważniejszych miast, tak samo w nauczaniu historii powinno się przechodzić od spraw ogólnych
do szczegółowych, zamiast śledzić wydarzenia w kolejności ich następowania.
W każdej fazie nauczania historii uczeń powinien mieć przed sobą obraz całej historii
powszechnej, np. w postaci tablicy historycznej, zawierającej główne wydarzenia i sporządzonej
w skali czasu w taki sposób, żeby odczytując ją można było bez trudności stwierdzić
jednoczesność bądź kolejność wydarzeń w różnych krajach.
Rozciągnięte na wiele lat nauczanie według dotychczasowego systemu sprawia, że
historia nie zarysowuje się uczniowi w sposób syntetyczny, lecz rozpada mu się na nie
powiązane ze sobą fragmenty. Wątpiącym w słuszność tego twierdzenia proponuję, żeby sobie i
3

swoim znajomym zadali pytanie, co się w Polsce działo w czasach Joanny d’Arc, Kolumba lub
Cromwella.
Do ujęcia tablicowego nadaje się też wiele innych informacji historycznych. I pod tym
względem historycy mogliby wiele nauczyć się od geografów, którzy dzięki dobrze
wypracowanemu systemowi oznaczeń osiągnęli to, że z samych tylko map można odczytać
mnóstwo informacji, np. dotyczących przynależności państwowej różnych terytoriów, gęstości
zaludnienia, wysokości gór i głębokości oceanów, ludności miast, itp. Podobnymi środkami
można by na przykład przedstawić, jak się zmieniały ustroje w różnych krajach z upływem
czasu. Jeszcze szerszy użytek można by robić z wykresów, przedstawiających zmiany
zachodzące w różnych krajach pod względem powierzchni, ilości∗) ludności, rozwoju rolnictwa,
produkcji, handlu, oświaty, wojska itp.
Nie chodzi bynajmniej o to, żeby z nauczania historii wyłączyć element narracyjny.
Przeciwnie, jest on nawet niezbędny, ale jako podstawa do uwydatniania poszukiwanego
mechanizmu takiego czy innego zjawiska historycznego bądź sprawdzania mechanizmu
uwydatnionego.
Moim zdaniem narracja powinna nieraz być nawet o wiele bardziej szczegółowa, niż w
dotychczasowym nauczaniu historii. Na przykład spośród wszystkich bitew, stoczonych
w naszych dziejach, warto przedstawić znacznie szczegółowiej przebieg bitwy pod Grunwaldem,
a to dla uwydatnienia roli, jaką w osiąganiu zwycięstwa odgrywa pozbawianie nieprzyjaciela
informacji, utrzymywanie go w niekorzystnym dlań położeniu i racjonalne dysponowanie
własnymi siłami.
Konsekwencją braku nastawienia na uwydatnianie mechanizmów zjawisk historycznych
jest też bezkrytyczność doboru informacji w podręcznikach historii. Wiele informacji przenosi
się ze starych podręczników do nowych po prostu dlatego, że utarło się te informacje podawać.
Na pewnym egzaminie maturalnym zdarzyło się, że na pytanie dotyczące Maratonu
uczeń odpowiedział, iż jest to sportowy bieg długodystansowy. Odpowiedź ta była później
przytaczana jako przykład oburzającej ignorancji.
Nawiasem mówiąc, mam wątpliwości, czy jest się czemu dziwić. Chyba nie, jeśli wziąć
pod uwagę, że uczeń o bitwie pod Maratonem słyszał tylko raz, i to dość dawno, a o maratonie
jako biegu sportowym dowiadywał się setki razy z gazet, radia i telewizji. Nie oczekujmy cudów
i myślmy cybernetycznie: rejestrat otrzymanej informacji powstaje w korelatorze1) wskutek tego,
że związany z tym przepływ energii zwiększa przewodność korelacyjną. Im więcej razy ta sama
informacja zostanie odebrana, tym bardziej wzrośnie przewodność korelacyjna odpowiedniej
∗)
1)

Powinno być liczby, gdyż ludzie są policzalni – uwaga M. R.
Por. M. Mazur: „Twór skostniały”, Argumenty, 27, 1965 oraz M. Mazur: „Źle z polskiego”, Argumenty, 35, 1965.
4

drogi przepływu energii (aż do pewnego granicznego stanu nasycenia). Jest oczywiste, że
informacja odbierana setki razy wywołała o wiele większy rejestrat niż informacja odebrana
jeden raz. Należałoby się raczej dziwić, gdyby było przeciwnie.
Ważniejsze jednak jest pytanie, czy jest się na co oburzać. Jak wiadomo, sławnym
szczegółem bitwy pod Maratonem stało się to, że jeden z żołnierzy greckich biegł do Aten
z wieścią o zwycięstwie tak wytrwale, że po przybyciu na miejsce padł z wyczerpania. Czym
relacja o tym wyczynie zasłużyła sobie na miejsce w podręcznikach historii? Dlaczego
przedstawia się go jako chwalebny, skoro jest on raczej odstraszający? Gdyby Grecy zostali
pobici, mogłoby chodzić o możliwie wczesne zorganizowanie obrony Aten, ale po co taki
pośpiech z wieścią o zwycięstwie? A co się tyczy samej bitwy pod Maratonem, to tyle było
innych bitew bliższych i ważniejszych, których pamiętania nie wymaga się od uczniów, że nie
wiadomo dlaczego brak wiadomości o tej właśnie miałby ucznia dyskwalifikować. Chyba że sie
chce ją wykorzystać jako ilustrację nieudolności dowództwa greckiego, które nie zapewniło
sobie łączności z zapleczem, chociażby za pomocą sztafety – dostarczyłaby ona wiadomości
szybciej i bez tragicznych następstw.
Gdyby autorzy podręczników historii w stosunku do każdej informacji zadali sobie
pytanie, o mechanizmie jakiego zjawiska historycznego ma ona świadczyć, to spotkałoby ich
wiele niespodzianek.
Na szczególną uwagę zasługuje zagadnienie obiektywizmu historii. Warunkiem
skuteczności sterowania się jest posiadanie prawdziwych informacji, toteż jednym z głównych
działów cybernetyki jest badanie zniekształceń informacji i opracowywanie środków ich
usuwania. Dotychczasowe prace na ten temat dotyczą niemal wyłącznie procesów technicznych,
ale z rozwojem cybernetyki zaczyna się je przenosić również na procesy fizjologiczne i
socjologiczne. Wskutek braku zrozumienia dla tych spraw informacje historyczne bywały
zniekształcane czy to pod naciskiem władców, chętniej słuchających przyjemnych kłamstw niż
przykrych prawd, czy też upodobań samych dziejopisów i ich skłonności do preparowania
historii „ku pokrzepieniu serc”.
Jako ilustracja takiej postawy może służyć i fakt, że w dyskusji nad filmem „Popioły”
pewni nauczyciele (Głos Nauczycielski, nr 48, 1965) wypowiedzieli się przeciw pokazywaniu
tego filmu młodzieży „ponieważ odziera ją ze złudzeń”. A więc istnieją u nas nauczyciele,
którzy nauczanie historii pojmują jako wpajanie złudzeń...
Sądzę, że w celu wyrabiania w uczniach obiektywizmu nie od rzeczy byłoby
konfrontować w szkole naszą historię z obcymi jej ujęciami, na przykład przez podawanie, co o
odsieczy wiedeńskiej mówi się w podręcznikach austriackich i tureckich, o wojnie polsko-

5

szwedzkiej w podręcznikach szwedzkich, itp. W każdym razie pomogłoby to uczniom w ocenie
stopnia ważności, jaki tym samym wydarzeniom przypisuje się w różnych krajach.
Wydaje się też, że historię (polityczną) jako przedmiot nauczania należałoby rozszerzyć,
przekształcając ją wyraźnie w historię cywilizacji∗∗). Chodziłoby tu o rozważania na temat
wpływu, jaki na wydarzenia polityczne wywiera postęp techniczny w dziedzinie produkcji
(mechanizacja, elektryfikacja, automatyzacja), transportu (nawigacja, kolejnictwo, motoryzacja,
lotnictwo), łączności (pismo, druk, poczta, fotografia, telegraf, telefon, radio, telewizja,
magnetofon) itp. Są to przecież sprawy kapitalnego znaczenia. Gdy za czasów imperium
rzymskiego powstał bunt w jakiejś prowincji, w Rzymie dowiadywano się o tym dopiero po paru
miesiącach; obecnie komunikaty z dowolnego punktu na kuli ziemskiej mogą być wszędzie
odbierane niemal w chwili ich nadania.
Dawniej przywódcy poszczególnych armii prowadzili operacje samodzielnie, od czasu do
czasu przesyłając mocno spóźnione meldunki do centrali; obecnie możliwe jest wydawanie im
bieżących dyspozycji z kwatery głównej. O przemówieniach mężów stanu ogół obywateli
dowiadywał się niegdyś ze znacznym opóźnieniem ze zniekształconych relacji; dziś może ich
słuchać w trakcie wygłaszania, a nawet widzieć przemawiającego.
Szczególnie ściśle należy w nauczaniu historii odróżniać wiadomości od poglądów.
W zakresie wiadomości historycznych, tj. informacji będących odpowiedziami na
pytania: kto, co, gdzie, kiedy – poważnym błędem szkoły jest nieokreśloność wymagań. Uczeń
nie wie, co ma znać z zalewającej go powodzi nazwisk, dat i miejscowości. Wszystkich nie
może znać, gdyż podaje mu się ich zbyt wiele, toteż uczenie się historii jest dla uczniów istną
udręką, a w okresie przedmaturalnym staje się koszmarem. Na szczęście, nauczyciele okazują się
rozsądnie tolerancyjni i wszystko kończy się na ogół dobrze. Uczeń odetchnie z ulgą, gdy ma to
już poza sobą i zaraz po egzaminie pozbywa się całego historycznego balastu pamięciowego.
Chyba w żadnym innym przedmiocie nie ujawnia się tak jaskrawo wadliwość systemu
egzaminacyjnego, jak właśnie w historii. Powinna być sporządzona lista (na przykład w postaci
wzmiankowanej już tablicy historycznej), zawierająca wszystkie wiadomości, które uczeń jest
obowiązany znać bez wyjątku, ale ani o jedną więcej. Nauczyciel będzie mógł na długo przed
maturą upewnić się, czy uczeń jest do niej przygotowany, a przede wszystkim będzie to mógł
zrobić sam uczeń. Jeśli stwierdzi, że wie wszystko, co go obowiązuje, to może iść na egzamin
bez obawy. Tylko po co wówczas egzamin? Do tego tematu zamierzam zresztą powrócić w
innym artykule.

∗∗)

Można tu zastosować teorię cywilizacji Feliksa Konecznego oraz „Podstawy nauki o cywilizacjach” Józefa
Kosseckiego (1996, 2003), które się uzupełniają – uwaga M. R.
6

Do zalet omawianego systemu należy możliwość obliczenia, ile właściwie wiadomości
wymaga się od ucznia. Sądzę, że gdyby z wiadomości zawartych w obecnie obowiązujących
podręcznikach historii sporządzić tego rodzaju zestawienie, to ich liczba przeraziłaby
nauczycieli, autorów podręczników i członków komisji programowej. Rzecz jasna, należałoby ją
zredukować do rozsądnego minimum, przy czym nareszcie doszłoby do głosu kryterium
użyteczności informacji.
Natomiast zupełnie inne postępowanie jest potrzebne w zakresie poglądów na
wydarzenia historyczne, tj. informacji będących odpowiedziami na pytanie: dlaczego. Autorzy
podręczników historii często przedstawiają przyczyny określonych wydarzeń z taką samą
pewnością siebie, z jaką podają daty tych wydarzeń, zapominając, że daty mogą być
informacjami stwierdzalnymi (wiadomościami), a przyczyny pozostają w sferze domniemań
(poglądów). W zakresie przyczyn nie należy ucznia egzaminować, lecz z nim dyskutować, gdyż
do domniemań ma on nie mniejsze prawo niż sam nauczyciel. Dopiero ten element sprawia, że
historia może być pasjonująca, czego ilustracją jest choćby niezwykłe powodzenie książek
Jasienicy. Nie mam żadnych obaw co do tego, że występując w charakterze dyskutantów na
temat mechanizmu wydarzeń historycznych uczniowie przejawialiby zainteresowanie historią w
stopniu przekraczającym najśmielsze wyobrażenia autorów programu nauczania tego
przedmiotu. Zasadniczym jednak warunkiem jest, żeby nauczyciel rzeczywiście dyskutował, a
nie „uczył” poglądów.
Do tego rodzaju dyskusji można by też wykorzystywać historyczne dzieła sztuki
(powieści, dramaty, filmy itp.), a przy okazji sprostować występujące w nich nieścisłości
i przeinaczenia.
Na zakończenie jeszcze jedna sprawa. Istnieją powieści dla dzieci i powieści dla
dorosłych, przy czym między tymi dwoma ich rodzajami nie ma kolizji, gdyż każdy ma odrębną
tematykę. Natomiast nie ma dwóch historii: jednej dla dzieci, a drugiej dla dorosłych, gdyż jest
to zawsze jedna i ta sama tematyka. Wynika stąd morał, żeby w szkole nie uczyć historii
spreparowanej dla dzieci, jeżeli nie chcemy, żeby przyszli dorośli, dla których zazwyczaj jedyną
znajomością historii będzie wyniesiona ze szkoły, mieli na historię dziecinne poglądy.

7

