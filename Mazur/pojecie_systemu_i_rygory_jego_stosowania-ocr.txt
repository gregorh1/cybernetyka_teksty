=== pojecie_systemu_i_rygory_jego_stosowania-ocr ===
Extracted from: pojecie_systemu_i_rygory_jego_stosowania-ocr.pdf
Generated by: pdftotext

http://autonom.edu.pl

Mazur M., 1976, Pojęcie systemu i rygory jego stosowania. [w:] Materiały Szkoły Podstaw
Inżynierii Systemów nr 2, Komitet Budowy Maszyn PAN, Orzysz.
Przedruk w Postępach Cybernetyki, z. 2, 1987, s. 21-29. – numer w całości poświęcony
Marianowi Mazurowi.
Zeskanował i opracował: Mirosław Rusek (mirrusek@poczta.onet.pl).

Postępy Cybernetyki
1987 (10) 2
PL ISSN 0137-3595

MARIAN MAZUR

Pojęcie systemu i rygory jego stosowania*
Podejście cybernetyczne polega na rozpatrywaniu badanych obiektów złożonych z różnych elementów
jako zbioru tych elementów powiązanych ze sobą przez relacje w jedną całość nazwaną systemem.
Objaśniono obowiązujące w takim postępowaniu rygory i korzyści stąd płynące. Najważniejszym
rygorem jest funkcjonalność - każdemu podsystemowi przyporządkowuje się jedną funkcję działania i
każdemu działaniu przyporządkowuje się tylko jeden podsystem.

Wstęp

Żywiołowy rozwój interdyscyplinarnych teorii, trwający od lat czterdziestych
bieżącego stulecia, stał się doniosłym czynnikiem postępu nauki. Trudno się jednak dziwić, że
ta żywiołowość przyczyniła się także do powstania rozmaitych nieporozumień, trudnych do
uniknięcia, gdy wielu naukowców w wielu krajach pracuje jednocześnie nad tą samą
problematyką. Przejawiło się to w mglistym lub rozbieżnym pojmowaniu cybernetyki,
informacji, organizacji, systemów itp., czego oznaką jest mnogość publikacji poświęcanych
objaśnianiu tych pojęć. Na tym tle dochodzi do przewlekłych i jałowych sporów
terminologicznych, polegających na domniemaniach znaczeń słów, cytowaniu definicji
*

Praca referowana na seminarium naukowym w Instytucie Polityki Naukowej i Szkolnictwa Wyższego Polskiej
Akademii Nauk.

podawanych przez różnych autorów i komponowaniu własnych, z pominięciem spraw
istotnych, tj. potrzeb przesądzających o rozwoju problematyki interdyscyplinarnej.
Rzecz w tym, że w nauce tradycyjnej rozróżniano dyscypliny specjalne, zajmujące się
wyodrębnionymi fragmentami rzeczywistości, oraz matematykę jako dyscyplinę ogólną,
zajmującą się logicznymi operacjami liczbowymi mogącymi się ewentualnie przydać do
rozwiązywania problemów w dyscyplinach specjalnych.
Biorąc pod uwagę, że matematyka (wraz z logiką matematyczną) to dyscyplina ogólna
abstrakcyjna, a dyscypliny specjalne to dyscypliny szczególne konkretne, łatwo zauważyć, że
w celu matematycznego rozwiązania jakiegokolwiek problemu specjalnego trzeba przejść od
szczególności do ogólności oraz od konkretności do abstrakcyjności (i z powrotem, przy
wykorzystywaniu otrzymanego rozwiązania matematycznego). Im bardziej złożony jest
problem, tym większe nastręczają się przy tym trudności, toteż wcześniej czy później musiała
się nasunąć idea, żeby takie przejście dokonywać na dwie raty: najpierw od szczególności do
ogólności przy zachowaniu konkretności, a potem od konkretności do abstrakcyjności przy
zachowaniu ogólności (i z powrotem). Wynika stąd potrzeba istnienia dyscypliny ogólnej,
konkretnej, jako pośredniej między dyscypliną ogólną abstrakcyjną (matematyka) a
dyscyplinami szczególnymi konkretnymi (dyscypliny specjalne).
Taką właśnie pośrednią dyscypliną ogólną, lecz konkretną jest cybernetyka. Ogólność
wiąże cybernetykę z matematyką, a konkretność z dyscyplinami specjalnymi. Dzięki temu
problemy cybernetyczne mają zapewnioną matematyzację (w ogólności zaś formalizację), a
ich rozwiązania mogą być przydatne w każdej dyscyplinie konkretnej, co czyni cybernetykę
nauką interdyscyplinarną. Jest oczywiste, że sam termin „cybernetyka” i przypisywane mu
definicje są sprawą bez istotnego znaczenia. Pod jakąkolwiek inną nazwą dyscyplina ogólna
konkretna nie przestałaby być niezbędna i spełniać swojej roli.

1. System

Zgodnie ze swoim interdyscyplinarnym charakterem, cybernetyka musi się
posługiwać ogólną, interdyscyplinarną aparaturą pojęciową. Przede wszystkim dowolny
obiekt badany musi mieć nazwę cybernetyczną, zamiast mnogości nazw występujących w
dyscyplinach specjalnych.
Jako nazwa tego rodzaju rozpowszechnił się wyraz „system”. I tutaj jednak, zamiast
odwołania się do potrzeb, zaczęto snuć domniemania na temat jego znaczenia i proponować
rozmaite definicje. Od ich cytowania rozpoczyna się prawie każda publikacja z tego zakresu.

Potrzeby zaś są takie: chodzi o pojęcie tak ogólne, żeby mogło się odnosić do dowolnego
obiektu, a zarazem tak szczególne, żeby umożliwiało przy tym najdalej idące rozróżnienia.
Krótko mówiąc, ma to być pojęcie najszczególniejsze z ogólnych. Dochodzi się do niego na
podstawie logiki matematycznej przez powiązanie pojęcia „zbioru” (elementów) z pojęciem
„relacji” (między elementami). Wynika stąd definicja: system jest to zbiór elementów i
zachodzących miedzy nimi relacji.
Rzecz jasna, potrzebne jest zdefiniowane w ten sposób pojecie, a nie wyraz „system”.
Przytoczona definicja jest odpowiedzią na pytanie: Jak nazywać zbiór elementów i
zachodzących między nimi relacji?”, a nie na pytanie: „co to jest system?”.
W problemach interdyscyplinarnych, w których zachodzi potrzeba rozpatrywania
samych tylko relacji, stosuje się pojęcie zdefiniowane następująco: struktura systemu jest to
zbiór relacji zachodzących między elementami tego systemu. Na przykład maszyna i jej
zminiaturyzowany model są różnymi systemami, ale mają jednakowe struktury.
Pojęcie systemu odgrywa tak istotną rolę w cybernetyce, że z powodzeniem można by
zdefiniować cybernetykę jako naukę o zachowaniu się systemów.
W świetle tych wyjaśnień nieporozumieniem jest traktowanie teorii systemów jako
czegoś odrębnego od cybernetyki, albo uważanie cybernetyki za część teorii systemów (w
istocie jest na odwrót). Źródło nieporozumień tego rodzaju tkwi w rywalizacji rozmaitych
środowisk naukowych w pretendowaniu do oryginalności.

2. Metoda systemowa

Posługiwanie się pojęciem systemu może być metodą przedstawiania i rozwiązywania
problemów („metoda systemowa”). Zamiast tego spotyka się w literaturze wyrażenie
„podejście systemowe”, jako mniej zobowiązujące, często bowiem oznacza ono samo tylko
przedstawianie problemów. Przykładem mogą tu być tzw. schematy organizacyjne instytucji,
składające się z prostokątów z napisami „dyrektor”, „zastępca dyrektora” itp. i łączących je
linii wskazujących zależności hierarchiczne. Podobnie w pedagogice przedstawia się
nauczyciela i ucznia jako sprzężone ze sobą systemy. Całe „podejście systemowe” kończy się
tu jednak na przedstawieniu sytuacji. Rozwiązywanie ewentualnych problemów nie ma już z
metodą systemową nic wspólnego.
Tymczasem użyteczność metody systemowej polega przede wszystkim na jej
przydatności do rozwiązywania problemów. Do tego konieczne jest spełnianie pewnych
rygorów merytorycznych, o których będzie mowa w następnym rozdziale.

W samym przedstawianiu problemów obowiązują pewne terminy i sposoby zapisu
zapewniające większą zrozumiałość.
Tak na przykład, gdy system składa się z takich elementów, które same są systemami,
każdy z nich określa się jako podsystem. Ponadto systemy mogą być elementami innego
systemu, który wtedy określa się jako nadsystem. Terminologia taka ułatwia przedstawianie
skomplikowanych obiektów jako nadsystemy złożone z systemów, które z kolei składają się z
podsystemów.
Ponieważ cybernetyka jest dyscypliną konkretną, więc relacje między systemami są
zawsze oddziaływaniami polegającymi na przenoszeniu informacji lub energomaterii.
Oddziaływania mają określony kierunek, toteż przedstawiające je linie powinny być
zaopatrzone w strzałki wskazujące ten kierunek. Umożliwiają one odróżnienie oddziaływań
wejściowych systemu od oddziaływań wyjściowych. Na tej podstawie można traktować
każdy system jako przetwornik oddziaływań (wejściowych w wyjściowe).
Gdy rozważania dotyczą tylko jednego systemu, nie należy zapominać, że jest on
jedynie fragmentem rzeczywistości, której cała reszta nadal przecież istnieje. Znaczy to, że
wyodrębnienie jednego systemu jest równoznaczne z podziałem całej rzeczywistości na dwa
systemy, z których jednym jest system rozpatrywany, drugim zaś reszta rzeczywistości
określana jako otoczenie rozpatrywanego systemu. Na schematach cybernetycznych nie
zaznacza się otoczenia, uważając jego istnienie za oczywiste. Konieczne jest jednak
zaznaczanie, za pomocą strzałek, oddziaływań otoczenia na system oraz oddziaływań systemu
na otoczenie.

3. Rygory metody systemowej

Stosowanie metody systemowej wymaga przestrzegania kilku rygorów.
Ścisłość. System powinien być określony, aby było wiadomo, co do niego należy, a co nie
należy. Określenie systemu może być nawet bardzo ogólne, ale nie może być ogólnikowe.
Niezmienność. Określenie systemu powinno być niezmienne w całym toku rozważań. Jest
niedopuszczalne, żeby jakieś elementy były czasem traktowane jako należące do systemu,
czasem zaś jako nie należące.
Rygor ten nie oznacza niezmienności systemu, lecz niezmienność jego określenia.
Chodzi o to, że w praktyce zmiany systemów nie tylko zachodzą, ale są nawet nieuniknione,
ponieważ przetwarzanie oddziaływań polega na przetwarzaniu energii, a droga przepływu
energii ulega zmianom spowodowanym przez ten przepływ. Na przykład maszyna przetwarza

surowce w wyroby, ale i sama jest wskutek tego przetwarzana, gdyż zużywa się. Określenie
systemu powinno być jednak takie, żeby zachodzące w nim zmiany mieściły się w ramach
jego określenia.
Zupełność. Podział systemu na podsystemy powinien być zupełny. Znaczy to, że system nie
może zawierać elementów nie należących do żadnego z jego podsystemów.
Rygor ten odgrywa rolę np. w traktowaniu torów oddziaływań jednego podsystemu na
inny. Jeżeli tor tylko przenosi oddziaływania, to uważa się go za nie istniejący, tak jak gdyby
podsystemy były połączone ze sobą bezpośrednio. Natomiast jeżeli tor przetwarza
oddziaływania, to musi być uwidoczniony jako osobny podsystem pośredniczący między
dwoma podsystemami. Na przykład, jeżeli system składa się z dwóch maszyn połączonych
przewodami, w których uwzględnia się straty energii do otoczenia, to na schemacie należy
zaznaczyć nie tylko obie maszyny jako podsystemy, lecz także przewody jako pośredniczący
między nimi podsystem. Podobnie jeżeli sekretarka przekazuje polecenia zwierzchnika do
podwładnego w sposób zniekształcony, to i ona powinna być uwidoczniona jako podsystem.
Rozłączność. Podział na systemy powinien być rozłączny. Znaczy to, że system nie może
zawierać elementów należących do kilku systemów na raz. Przynależność jakichś elementów
do jednego systemu musi więc być równoznaczna z tym, że na pewno nie należą do żadnego
innego systemu.
Funkcjonalność. Systemy powinny być wyodrębniane ze względu na spełniane funkcje, a nie
ze względu na oddzielność przestrzenną.
Naruszenie tego rygoru należy do często popełnianych błędów w stosowaniu metody
systemowej. Wynikają one z braku zrozumienia, że w cybernetyce istotne jest zajmowanie się
działaniami, a nie przedmiotami. Spotyka się to u autorów, którym się wydaje, że gdy
przedstawią jakieś obiekty jako połączone ze sobą prostokąty na schemacie, to jest to już
„podejście systemowe”, a tymczasem są to jedynie pozory mające sprawiać wrażenie
nowoczesności ujęcia.
W technice przejawia się to w nieodróżnianiu organów, tj. części urządzenia służących
do robienia czegoś, od członów, tj. części urządzenia oddzielnych konstrukcyjnie (np.
znajdujących się w oddzielnych obudowach). Tymczasem może się okazać, że jeden organ
składa się z kilku członów, albo że kilka organów stanowi jeden człon urządzenia. Tylko
organ, a nie człon, może być traktowany jako system.
Podobnie w problematyce organizacji można się nader często spotkać ze skłonnością
do traktowania osób jako systemów na takiej podstawie, że jeden człowiek jest czymś
oddzielnym od drugiego, a nie że jeden robi co innego niż drugi. Na przykład, gdy trzej

robotnicy podnoszą belki na komendy wydawane przez jednego z nich, to nie należy uważać,
że jest to system złożony z trzech podsystemów (jako że jest trzech współdziałających
robotników). Występują tu dwa podsystemy: kierujący („pół robotnika”) i wykonujący („dwa
i pół robotnika”).

4. Zalety metody systemowej

Metoda systemowa jest coraz częściej stosowana dzięki następującym jej zaletom.
Metoda systemowa, jako formalna, uniemożliwia dowolności interpretacyjne w toku
rozwiązywania problemu. Swoboda interpretacyjna istnieje tylko na początku, przy stawianiu
założeń, tj. przy ustalaniu, co jest nadsystemem, jakich systemów, złożonych z jakich
podsystemów oraz jakie między nimi występują relacje (oddziaływania). Wynik rozwiązania
problemu uzyskuje się na zasadzie, że jeżeli operacje formalne nad danymi wejściowymi
zostały wykonane poprawnie, to otrzymane dane wyjściowe są również poprawne.
Metoda systemowa, jako teoretyczna, umożliwia znajdowanie wszelkich możliwości
według jednolitych kryteriów. Pod tym względem ma ona przewagę nad metodami
empirycznymi wymagającymi mozolnego gromadzenia szczegółów, nie dającymi nigdy
pewności, czy się wszystko dostrzegło, oraz nastręczającymi trudności przy grupowaniu
zaobserwowanych danych; nasuwają się bowiem przy tym rozmaite kryteria podziału; często
nieostre, pewne dane pasują do kilku kryteriów na raz, inne zaś do żadnego itp.
Metoda systemowa odznacza się przejrzystością dzięki możności stosowania
schematów cybernetycznych dających się rozpatrywać w całości lub w dowolnej kolejności
szczegółów (w odróżnieniu od kolejnego odczytywania wyrazów opisowego tekstu
literackiego).
I wreszcie metoda odznacza się zwięzłością - często treść wymagająca
wielostronicowych opisów daje się wyrazić za pomocą schematu narysowanego na małej
kartce.

5. Inżynieria systemowa

Przyjmując, że inżynieria systemowa jest techniczną problematyką rozwiązywania
problemów decyzyjnych metodą systemową można powiedzieć, że musi się ona opierać na
zasadach ogólnych rozwiązywania problemów decyzyjnych.

Nasuwa się tu przede wszystkim pytanie, ile jest rodzajów problemów decyzyjnych.
Metoda systemowa daje odpowiedź, że jest ich trzy. Są to problemy następujące:
– postulacja, czyli wskazywanie celów (stawianie żądań); jest to odpowiadanie na
pytanie „co osiągnąć?”,
– optymalizacja, czyli znajdowanie sposobów (najskuteczniejszych); jest to
odpowiadanie na pytanie „jak osiągnąć?”,
– realizacja, czyli zastosowanie środków (wykonanie), jest to odpowiadanie na
pytanie „z czego osiągnąć?”.
W pierwszej chwili może wydawać się niezrozumiałe, co z tym wyliczeniem ma
wspólnego metoda systemowa. Sprawa ta staje się jasna, gdy wziąć pod uwagę, że postulacja
określa nowy system, jaki ma powstać, optymalizacja określa mającą do niego prowadzić
transformacje, realizacja zaś określa stary, istniejący dotychczas, system, który ma być
poddany tej transformacji, aby powstał nowy system. Mamy tu więc do czynienia z
nadsystemem, którego elementami są stary i nowy system, transformacja zaś jest zachodzącą
między nimi relacją. Skoro określone są elementy i relacja, to nic już nie pozostaje do
określenia. Znaczy to, że nie można wymyślić żadnego problemu decyzyjnego, który by nie
należał do jednego z trzech wymienionych wyżej rodzajów.
Dla uniknięcia nieporozumień trzeba mieć na uwadze, że realizacja nie jest pytaniem o
rodzaj środków (na to daje odpowiedź optymalizacja), lecz o konkretne środki
rozporządzalne. Na przykład optymalizatorzy mogą mówić, że na przewody elektryczne
najlepiej nadaje się miedź, ale do realizacji rada ta nie wystarcza. Aby się do niej zastosować,
tę miedź trzeba mieć. Nie wystarcza też powiedzieć, że do realizacji potrzebni są
wykwalifikowani wykonawcy. Trzeba ponadto, żeby tacy wykonawcy istnieli i chcieli podjąć
trud wykonania. O ile od postulatorów zależy, jakie cele zostaną wskazane, a od
optymalizatorów zależą sposoby ich osiągania, to od realizatorów zależy, czy będą mogły być
osiągnięte.
Uwzględniając rolę otoczenia można powiedzieć, że wszelka kompletna działalność
decyzyjna (a więc i inżynieria systemowa) musi być oparta na funkcjonowaniu systemu
złożonego z trzech podsystemów (postulator, optymalizator, realizator), w którym występują
cztery następujące sprzężenia:
– sprzężenie między optymalizatorem a otoczeniem (zapewniające informacje z
otoczenia i sposoby modyfikacji otoczenia),
– sprzężenie między optymalizatorem a postulatorem (zapewniające współzależność
sposobów z celami),

– sprzężenie między realizatorem a postulatorem (zapewniające współzależność
środków z celami),
– sprzężenie między realizatorem a otoczeniem (zapewniające zasilanie z otoczenia i
środki modyfikacji otoczenia).

Rys. Podobieństwo struktury układu sterowniczego i układu samodzielnego

Schemat systemu spełniającego powyższe wymagania jest podany na rysunku. W
schemacie tym jest godne uwagi, że optymalizacja i realizacja są procesami współrzędnymi w
stosunku do postulacji. Znaczy to, że nie tylko sposoby i środki są zależne od celów, a cele są
zależne od sposobów i środków, lecz - za pośrednictwem postulacji - także sposoby są
zależne od środków, a środki od sposobów.
Tak na przykład materiały dobiera się do projektów budowy, ale i projekty budowy
dobiera się do materiałów. Posiadane wojsko dostosowuje się do planów wojennych, ale i
plany wojenne dostosowuje się do posiadanego wojska. Leki dostosowuje się do sposobów
leczenia, ale i sposoby leczenia dostosowuje się do leków itp.
Odmienny od omawianego schematu, a dość rozpowszechniony, jest pogląd, że
prawidłowa organizacja przedsięwzięć wymaga kolejności: cel – projekt – wykonanie. Pogląd
ten opiera się na milczącym lub nieświadomym założeniu, że sposobów jest pod dostatkiem, a
tylko trzeba mieć dobre chęci, żeby się nimi posłużyć, do celów dobierając sposoby, a do
sposobów środki.
Klarowność omawianych spraw bywa też zacierana przez naruszanie wspomnianego
już rygoru, żeby traktować systemy z punktu widzenia ich funkcji jako przetworniki
oddziaływań, a nie ze względu na to, że stanowią obiekty, np. poszczególne osoby.

Łatwo zauważyć, że możliwe są trzy sytuacje, w których jeden człowiek spełnia dwie
funkcje decyzyjne, oraz jedna sytuacja, w której jeden człowiek spełnia wszystkie trzy
funkcje decyzyjne. Poglądowo można te sytuacje wyrazić następująco:
– wiem co i jak osiągnąć (połączenie funkcji postulatora i optymalizatora), ale niech to
wykona ktoś inny,
– wiem co osiągnąć i mogę to wykonać (połączenie funkcji postulatora i realizatora),
ale niech ktoś inny powie jak,
– wiem jak coś osiągnąć i mogę to wykonać (połączenie funkcji optymalizatora i
realizatora), ale niech ktoś inny powie co,
– wiem co i jak osiągnąć i mogę to wykonać (połączenie funkcji postulatora,
optymalizatora i realizatora).
Tymczasem z cybernetycznego punktu widzenia, niezależnie od liczby osób, w każdej
z powyższych sytuacji występują wszystkie trzy systemy, tj. postulator, optymalizator i
realizator. Pamiętanie o tym zapewnia jednolitość rozwiązywania problemów w inżynierii
systemowej.

System and the Rigours of its Application

Summary
The cybernetic approach consists in considering the investigated object to be
composed of distinct elements, the set of interrelated elements being called the system. The
rigours and advantages of such an approach are elucidated. The very first rigour is the
functionality – one activity is a function of one undersystem, and one undersystem executes
one activity.

Streszczenie w języku rosyjskim.

Instytut Polityki Naukowej i Szkolnictwa Wyższego
Polskiej Akademii Nauk
Nowy Świat 69
00-046 Warszawa

Praca wpłynęła do Redakcji 7 grudnia 1985

