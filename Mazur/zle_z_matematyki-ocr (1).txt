=== zle_z_matematyki-ocr (1) ===
Extracted from: zle_z_matematyki-ocr (1).pdf
Generated by: pdftotext

http://autonom.edu.pl

Mazur Marian, 1966, Źle z matematyki. Argumenty, nr 36 (430), rok X, 4 września,
Warszawa, s. 5 i 10. W artykule brak informacji o cyklu „O szkole cybernetycznie”.
Przepisał: Mirosław Rusek (mirrusek@poczta.onet.pl), wytłuszczenia w tekście od Autora.

Gdyby zaproponować, żeby programy nauczania matematyki były opracowywane
przez nauczycieli humanistów, np. historyków, polonistów itp., to najprawdopodobniej
sprzeciwiliby się temu sami humaniści, w przeświadczeniu, że opracowane przez nich
programy byłyby do niczego. Niewątpliwie sprzeciwiliby się temu również nauczyciele
matematyki, zresztą z tego samego powodu. Można bez żadnego ryzyka wyrazić
przypuszczenie, że gdyby nauczyciele humaniści mieli opracować program nauczania
matematyki w oparciu o ich własną wiedzę w tej dziedzinie, to wątpliwe jest, czy program ten
wykraczałby poza tabliczkę mnożenia i cztery działania arytmetyczne.
I tu dotykamy kapitalnej sprawy. Okazuje się, że można być dobrym nauczycielem
historii, języka polskiego, języków obcych i wielu innych przedmiotów, nie mając pojęcia
o pierwiastkach

równań,

tangensach,

logarytmach

i

różnych

innych

zmorach

matematycznych. To samo można by powiedzieć o wielu innych zawodach, np. literatach1),
muzykach, malarzach, dziennikarzach, prawnikach. Skoro tak, to można by zapytać, po co
naucza się w szkole matematyki.
Na to pytanie otrzymuje się zwykle odpowiedź, że matematyka uczy metod
rozumowania. To prawda, ale chyba nie ta matematyka, której się naucza w szkole. Ani
sposób, ani zakres jej nauczania na pewno do tego nie prowadzą. Gdyby zażądać od
dowolnego maturzysty, żeby wymienił metody rozumowania, których go nauczono na
lekcjach matematyki, to obawiam się, że jedyną jego reakcją byłoby przerażenie. I nic
dziwnego, ponieważ metody matematyczne w szkole, to mitologia. W rzeczywistości szkolne
zadania matematyczne są w przeważającym stopniu zagadkami. Aby je rozwiązać, trzeba
wpaść na pomysł. Na przykład, przy wyprowadzaniu wzoru na bok dziesięciokąta foremnego
trzeba wykorzystać okoliczność, że kąt przy wierzchołku elementarnego trójkąta wynosi 360,
a więc kąty przy podstawie wynoszą po 72 stopnie. Jeśli się przeprowadzi dwusieczną
jednego z nich, to powstaną dwa trójkąty podobne, z której to okoliczności wynika wzór na
bok dziesięciokąta. Gdyby jednak uczeń chciał zastosować podobny sposób do

1)

W oryginalnym tekście jest błędnie podany wyraz „literach” – uwaga M. R.

dziewięciokąta lub jedenastokąta, lub też do jakiegokolwiek innego wielokąta foremnego, to
do niczego nie dojdzie. Gdzież więc tu metoda?
Jeśli uznać, że szukanie pomysłów jest kształcące, to równie (a może bardziej)
kształcące jest rozwiązywanie szarad i rebusów w dziale rozrywek umysłowych w różnych
czasopismach, nie mówiąc już o grze w szachy lub brydża.
No dobrze, powie ktoś, ale przecież wśród uczniów są również tacy, którzy zechcą
pójść na studia matematyczne lub fizyczne czy też na politechnikę. Ci chyba powinni umieć
sporo z algebry, geometrii czy trygonometrii. Gdzież mieli by się tego nauczyć?
To bardzo prosta sprawa. Trzeba dla nich po ukończeniu szkoły średniej zorganizować
wstępny rok studiów na wyższych uczelniach. Rozwiązanie takie miałoby mnóstwo zalet.
Po pierwsze, odpadłaby potrzeba urządzania egzaminów konkursowych z ich
przypadkowościami i niesprawiedliwościami, jako że o wiele lepszym sprawdzianem
przydatności kandydatów byłyby oceny uzyskane przez nich na owym wstępnym roku
studiów.
Po drugie, można by skrócić czas nauczania w szkole średniej dzięki redukcji
programu nauczania matematyki, a jak wiadomo jest to przedmiot najczęściej hamujący
przechodzenie z klasy do klasy.
Po trzecie, wstępny rok studiów mógłby obejmować tak obszerny program, na jaki
w szkole ogólnokształcącej trzeba przeznaczać kilka lat. Byłoby to możliwe dzięki temu, że
na wstępny rok studiów zgłosiliby się maturzyści mający zamiłowanie i zdolności do
matematyki, podczas gdy w szkole średniej tempo nauczania matematyki musi być
dostosowane do uczniów o przeciętnych zdolnościach do tego przedmiotu. Nie bez znaczenia
jest też okoliczność, że na wstępnym roku studiów znalazłaby się młodzież starsza, a więc
poważniej traktująca sprawy zdobywania tej trudnej wiedzy. Na dowód tego można
przytoczyć, że student politechniki w ciągu jednego roku opanowuje rachunek różniczkowy
i całkowy.
Tylko patrzeć, jak przeciw takiemu rozwiązaniu zostanie wysunięty ulubiony
argument pseudoekonomistów: „nie stać nas na to”. Co wart jest ten argument, łatwo się
przekonać stosując elementarne obliczenie. W klasie maturalnej, liczącej przeciętnie 30
uczniów, na studia matematyczne lub techniczne wybiera się zwykle jeden lub dwóch
uczniów – no powiedzmy, trzech (to dla tych trzech zamęcza się matematyką pozostałych
dwudziestu siedmiu!), czyli co najwyżej 10 proc. Aby na wstępnym roku studiów utworzyć

2

klasę złożoną z 30 uczniów, trzeba by wybrać po 3 chętnych z 10 szkół2), to zaś oznacza, że
na wstępnym roku studiów jeden nauczyciel matematyki zrobiłby to, co obecnie robi 10
nauczycieli (w 10 szkołach). Jeśli przy tym wziąć pod uwagę, że nauczanie matematyki na
wstępnym roku studiów mogłoby obejmować program ostatnich trzech lat obecnej szkoły
ogólnokształcącej (dzięki okolicznościom omówionym powyżej), to w proponowanym
rozwiązaniu jeden nauczyciel zastąpiłby trzydziestu. Czy rzeczywiście nie stać nas na
zmniejszenie kosztów ze 100 proc. do 3 proc? W przemyśle takie zmniejszenie kosztów jest
niedościgłym marzeniem, a dla zaoszczędzenia choćby paru procent tworzy się instytuty
naukowo-badawcze i wyposaża w kosztowne laboratoria.
Dodajmy też, że korzyści nie ograniczyłyby się do oszczędności na kosztach
nauczania. Odczuwamy przecież deficyt nauczycieli matematyki, gdyż dyscyplina ta
odstrasza swoją trudnością wielu kandydatów, a przy tym zdolniejsi matematycy wolą po
ukończeniu studiów pracować (i lepiej zarabiać) w przemyśle, gdzie rozwój zastosowań
maszyn matematycznych otworzył im nie znane dawniej możliwości, niż uczyć matematyki
w szkole. Nie mówiąc już o tym, że nauczyciel matematyki na wstępnym roku studiów
mógłby mieć już status asystenta wyższej uczelni, doktoryzować się itp., a to jest bardziej
atrakcyjne niż etat nauczyciela w szkole średniej. Dochodzi więc dodatkowa korzyść
polegająca na tym, że na wstępnym roku studiów matematyka byłaby nauczana przez
zdolniejszych nauczycieli, a więc skuteczniej.
Nie zmierzam bynajmniej do zubożenia treści nauczania matematyki w szkole.
Przeciwnie, chodzi mi o jej wzbogacenie informacjami użytecznymi dla wszystkich,
z jednoczesną redukcją szumu informacyjnego oraz przeniesieniem gdzie indziej informacji
mogących mieć użyteczność tylko dla nielicznych.
Na przykład można by z powodzeniem usunąć ze szkoły średniej zadania na
logarytmowanie (ograniczając się tylko do objaśnienia jego zasad). Na zdobywanie wprawy
w logarytmowaniu zużywa się w szkole mnóstwo czasu, a przecież dla 90 proc. uczniów jest
to umiejętność najzupełniej bezużyteczna. Zresztą i pozostałym 10 proc., wybierającym się na
studia techniczne, jest ona mało przydatna, gdyż wszelkie obliczenia wykonuje się tam za
pomocą suwaka rachunkowego zwanego wprawdzie „logarytmicznym”, ale do posługiwania
się nim nawet elementarna wiedza o logarytmach nie jest potrzebna, podobnie jak do kręcenia
gałkami telewizora nie trzeba być radiotechnikiem.

2)

Autor w tych i dalszych rozważaniach zastosował łącznie dwa błędne założenia: 1) w jednej szkole jest zawsze
tylko jedna klasa z danego rocznika, 2) jeden nauczyciel matematyki uczy tylko klasy (ściślej klasę) z jednego
rocznika, - uwaga M. R.

3

Wiele czasu marnuje się też na przekształcenia formalne, zwłaszcza na sprowadzanie
wyrażeń trygonometrycznych do postaci logarytmicznej, tym bardziej, że znaczną rolę
odgrywa w nich czynnik zgadywania, a już zupełnie niepojęte jest, dlaczego wymaga się od
uczniów pamiętania wzorów na przekształcanie funkcji trygonometrycznych. Wszelkie
zakazy korzystania z tablic, podręczników, słowników, atlasów itp. w zadaniach klasowych,
to istna obsesja nauczycielska.
Głównym błędem nauczania matematyki w szkole średniej jest to, że jest ono oparte
na indukcji, zamiast na dedukcji, na przechodzeniu od szczegółów do uogólnień, podczas gdy
powinno być przeciwnie. Nauczyciel matematyki przez lata całe ładuje w ucznia mnóstwo
szczegółów dotyczących równań pierwszego i drugiego stopnia, aby mu dać jakie takie
wyobrażenie o funkcjach zamiast mu w ciągu pięciu minut objaśnić pojęcie funkcji w zapisie
ogólnym y = f(x) i potraktować wszystko inne jako szczególne przypadki. W rezultacie
maturzysta wychodzi ze szkoły obładowany szczegółami, które wkrótce zapomni (jeżeli nie
należy do tych 10 proc. studiujących matematykę lub technikę) i niezdolny do myślenia
kategoriami ogólnymi. Z całej szkolnej matematyki pozostają mu tylko koszmarne
wspomnienia.
Jest to wynik fałszywego systemu, opartego na historycznej doktrynie nauczania.
Zamiast o rzeczach najważniejszych, uczeń dowiaduje się najpierw o rzeczach
najwcześniejszych w rozwoju danej dziedziny wiedzy. Z historii – o Asyrii i Babilonie,
z fizyki – o pocieraniu bursztynu suknem, kamieniach rzucanych przez Galileusza z pochyłej
wieży w Pizie i żabich udkach z doświadczeń Volty, z matematyki – o równaniach
pierwszego stopnia.
Żądanie, żeby kilkunastoletnim dzieciom objaśniać pojęcia różniczki i całki,
wywołałoby pewnie popłoch wśród nauczycieli matematyki. Nawet na studiach
matematycznych lub technicznych student dopiero po dłuższym czasie zaczyna się
orientować (humanista nie dochodzi do tego nigdy), że są to pojęcia tak banalne, iż
z powodzeniem mógłby się z nimi zapoznać na wiele lat przed maturą. Przecież w zasadzie
różniczkowaniem jest wyznaczanie tempa wzrostu (produkcji, budownictwa, ludności itp.),
a całkowaniem - sumowanie przyrostów. A są to sprawy poruszane w gazetach niemal
w każdym artykule na tematy ekonomiczne, socjologiczne itp.
Aby dzięki matematyce uczeń mógł wynieść ze szkoły lepszą umiejętność myślenia,
nauczanie matematyki powinno być oparte przede wszystkim na wykresach. W szkole
korzysta się z wykresów tylko dla interpretacji równań, zapominając, że wykresy są
narzędziem samodzielnym, ogólniejszym niż równania i dającym się zastosować nawet tam,
4

gdzie się nie rozporządza żadnymi równaniami, a nawet nie wiadomo, jaką mogłyby mieć one
postać. Z tak skąpych danych, jak na przykład, że coś wzrasta coraz wolniej, niepodobna
ułożyć równania, ale wykres można sporządzić i to nawet nie korzystając z żadnych liczb. Co
więcej, zrozumienie samej sprawy przedstawionej wykreślnie pozwala nieraz wskazać,
w którym punkcie krzywa na wykresie musi się zacząć, stwierdzić, że przechodzi ona przez
maksimum lub minimum albo że dąży do jakiejś granicy. Na takich podstawach opiera się
analiza jakościowa zjawisk, umożliwiająca ogólne przewidywania, do których równania lub
pomiary dostarczają już tylko bliższych szczegółów.
Tego rodzaju podejście jest przecież potrzebne ekonomistom, psychologom,
fizjologom, socjologom itp. Nawet zwykły czytelnik gazet dostaje często informacje
w postaci

wykresów,

np.

dotyczących

rozwoju

przemysłu

i

handlu,

przemian

demograficznych, rozwoju czytelnictwa, wykrywalności przestępstw, wydatków na budowę
szpitali, fluktuacji spożycia oraz wszelkich zależności w czasie i przestrzeni, bez żadnego
oparcia o wzory matematyczne.
O ile równania mogą być proste lub zawiłe, to wykresy zawsze są proste i łatwo
dostępne dla wyobraźni każdego. Bez trudności można za ich pomocą przedstawiać zakresy
i obszary zmienności, znajdować pierwiastki równań bez ich rozwiązywania (a więc nawet
równań uwikłanych), podawać nie tylko przebiegi zależne od jednej zmiennej, lecz i od wielu
zmiennych (za pomocą rodzin krzywych) itp. Dlatego też podstawową umiejętnością, jaką
z zakresu matematyki uczeń powinien wynieść ze szkoły i zachować na całe życie, powinna
być umiejętność sporządzania i interpretowania wykresów. Tą też drogą należy wpoić
uczniom ogólne pojęcie funkcji, a nie, jak to się dzieje dotychczas, przez otumaniającą
„dyskusję” trójmianu kwadratowego.
Matematyka nauczana w szkole jest wiedzą absolutnie zdehumanizowaną, nie mającą
związku ze zwykłym życiem. Jest to swoista „sztuka dla sztuki”. Zamiast posługiwania się
matematyką jako narzędziem do rozwiązywania zagadnień istotnych dla każdego, traktuje się
operacje matematyczne jako cel sam dla siebie i dobiera do nich fikcyjne zagadnienia. Co
komu przyjdzie z tych wszystkich kół opisanych na trapezach, kul wpisanych w stożki ścięte,
ostrosłupów przeciętych płaszczyznami itp.?
A tymczasem jest mnóstwo życiowych spraw, wymagających ujęcia matematycznego,
których jednak na próżno byłoby szukać w szkolnych programach, jak na przykład
zagadnienia organizacji. Uczeń powinien wynieść ze szkoły rozumienie takich pojęć jak
harmonogram, programowanie, algorytm, metoda grafów itp. Przecież to brak zrozumienia
tych spraw powoduje, że ogromna większość przeprowadzanych u nas akcji ma charakter
5

czystej improwizacji. A nie są to bynajmniej metody nadające się do zastosowania tylko
w technice. Znajomość ich bardzo by się przydała każdemu, kto ma do czynienia
z organizacją jakichkolwiek przedsięwzięć: reżyserom filmowym, dyrektorom teatrów,
redaktorom czasopism, organizatorom zjazdów, wystaw, imprez sportowych, wyjazdów
turystycznych, konkursów itp., nie mówiąc już o codziennej pracy każdej instytucji.
Ani słowem nie wspomina się w szkole o zagadnieniu tak doniosłym dla każdego
człowieka, jak optymalizacja, czyli to, co się potocznie nazywa problemem „za krótkiej
kołdry”. Nie dysponujemy nieograniczonymi zasobami energii, czasu, pieniędzy itp.
Zużywając je do jakiegokolwiek celu, tracimy możność zużycia ich do innego celu i wskutek
tego zawsze staje przed nami pytanie, co wybrać, czemu dać pierwszeństwo.
Gdyby ci, co decydowali odbudowę Teatru Wielkiego w Warszawie, mieli
zrozumienie dla zagadnień optymalizacji, to zamiast opery dla dwóch tysięcy widzów
(deficytowej nawet przy zapełnionej widowni) zbudowaliby linię kolei podziemnej
(zwłaszcza wtedy, gdy można ją było tanio zbudować po prostu w postaci rowu do
późniejszego przykrycia) dla stu tysięcy pasażerów dziennie (i bez deficytu). Wydatki na nią
już by się zamortyzowały i mogłyby być następnie przeznaczone na odbudowę Teatru
Wielkiego (jeżeli już koniecznie musimy mieć „największy budynek operowy w Europie”).
W wyniku optymalizacji mielibyśmy w Warszawie i metro, i operę.
Nie buduje się u nas pomników monumentalnych, bo nas „nie stać”. A spróbujmy
sobie uzmysłowić, że jeśli sprawę potraktować z punktu widzenia optymalizacji, to nawet
pomniki mogą być interesem bardzo dochodowym. Takie obiekty, jak Łuk Triumfalny i
wieża Eiffla w Paryżu, pomnik Bitwy Narodów w Lipsku, Atomium w Brukseli i wiele
innych, to istne kopalnie złota. Same pocztówki i bilety wstępu (tak, to są pomniki, do
których się wchodzi, gdyż w ich wnętrzu jest coś do obejrzenia) przyniosły milionowe zyski,
nie mówiąc już o dewizach, przywożonych przez turystów przybywających, aby te pomniki
choć raz w życiu zobaczyć. Z pomnika na pobojowisku pod Waterloo żyje całe miasteczko.
Rzecz jasna, optymalizacja jest zagadnieniem numer jeden w przemyśle, handlu,
transporcie itp., ale o tym wiedzą tylko specjaliści od badań operacyjnych i programowania
maszyn matematycznych. Zwykły obywatel wynosi ze szkoły wyobrażenie o matematyce
jako nauce służącej do rozwiązywania zadań w rodzaju: „ze stacji A wyruszył pociąg...”.
Fikcyjność zadań matematycznych sprawia, że uwaga ucznia jest skierowana
wyłącznie na operacje matematyczne. Stąd pochodzi nader rozpowszechnione mniemanie, że
matematyka jest nauką dostarczającą najprawdziwszych informacji o rzeczywistości. Nic
obłędniejszego!

Matematyka

jest

nauką

mającą

nam

najmniej

do

powiedzenia
6

o rzeczywistości. W istocie bowiem każde rozumowanie matematyczne jest zdaniem
warunkowym: jeśli dane wejściowe są zgodne z rzeczywistością, a operacje matematyczne
zostały wykonane w sposób poprawny, to dane wyjściowe są również zgodne
z rzeczywistością. Ale kto stwierdza, że dane wejściowe są zgodne z rzeczywistością?
W żadnym razie nie stwierdzają tego matematycy; trud ten pozostawiają oni tym
specjalistom, których zadaniem jest właściwe badanie rzeczywistości, a więc fizykom,
chemikom, technikom, ekonomistom itp., i na ich odpowiedzialność. Nie jest to zarzut pod
adresem matematyków – oni są najzupełniej w porządku. Nie trzeba tylko nigdy zapominać,
że nawet najbardziej wymyślne i bezbłędne operacje matematyczne mogą dawać wyniki
bezwartościowe, jeżeli dane wejściowe były bezwartościowe.
Jak to kiedyś dowcipnie zauważył pewien felietonista, istnieją dwa rodzaje kłamstwa:
1) kłamstwo zwykłe, 2) statystyka.
Kłamstwo zwykłe jest na ogół łatwe do wykrycia, toteż aby nadać mu pozory
prawdziwości, „uszlachetnia się” je za pomocą matematyki. Polega ono wówczas na tym, że
fałszywe dane wyjściowe otrzymuje się z fałszywych danych wejściowych za pomocą
poprawnych operacji matematycznych. Im więcej jest tych operacji, tym bardziej uwaga
odbiorcy jest skierowana na sprawdzanie ich poprawności, zamiast na sprawdzanie
prawdziwości danych wejściowych. Urzędnik księgowości, odczuwający wątpliwości czy
akceptować rachunek na 4000 zł za pracę zleconą, będzie skłonny to zrobić, gdy rachunek
opiewa na 196 godzin po 21 zł za godzinę, czyli 4116 zł, tj. kwotę wynikającą z dokładnie
sprawdzonego przecież mnożenia.
Jakkolwiek kłamstwo zwykłe staje się elegantsze, gdy jest oparte na matematyce, to
jednak mimo wszystko ma ono tę słabą stronę, że daje się zdemaskować przez sprawdzenie
danych wejściowych. Wiedząc o tym, inteligentny wystawca rachunku z przytoczonego
powyżej przykładu podaje 196 godzin, a nie np. na rzucającą się okrągłą liczbę 200 godzin,
aby tym wywołać wrażenie, że i dane wejściowe wynikają z jakiegoś szczegółowego
obliczenia, a więc i w tym względzie odwołuje się on do rozpowszechnionego
przeświadczenia, że matematyka gwarantuje zgodność z rzeczywistością.
Znacznie subtelniejszym środkiem kłamstwa jest operowanie danymi wejściowymi
prawdziwymi, ale niepełnymi, czyli statystyką. Kłamstwo statystyczne trudno wykryć, skoro
bowiem dane wejściowe są prawdziwe, a wykonane na nich operacje matematyczne są
poprawne, to niejeden dałby sobie głowę uciąć, że i dane wyjściowe będą prawdziwe.
Kłamstwem statystycznym jest na przykład fakt, że spośród miast francuskich
największą śmiertelność wykazują Wersal i Nicea (przynajmniej tak było przed wojną),
7

z czego można by wnosić, że mają one najbardziej niezdrowy klimat. A tymczasem
w statystyce zgonów pominięto pewien drobiazg: że to emeryci na starość przenoszą się
z Paryża do Wersalu, a z południowej Francji do Nicei, podnosząc tam wskaźnik
śmiertelności.
A oto przykład bardziej matematyczny. W Alanii produkcja czegoś tam wzrosła z 20
000 do 21 000 ton, co oznacza przyrost 1 000 ton, czyli 5 proc. W tym samym czasie
w Belanii produkcja tego samego rodzaju wzrosła z 200 do 300 ton, co oznacza przyrost 100
ton, czyli 50 proc. Co o tym sądzą w Celanii? Jeżeli Alania jest dla Celanii krajem
sympatycznym, a Belania nie, to się z powyższych liczb przytacza, że w Alanii produkcja
wzrosła o 1 000 ton, a w Belanii zaledwie o 100 ton. Jeżeli zaś z sympatiami dla tych krajów
jest przeciwnie, to się mówi, że w Alanii produkcja wzrosła tylko o 5 proc., a w Belanii aż
o 50 proc. W obu przypadkach informacje są prawdziwe, ale sprzeczne, bo niepełne, i na tym
polega ich kłamliwość. Użycie środków matematycznych ma stworzyć pozory wiarygodności.
Do nauczania matematyki w szkole należy wprowadzić podstawy rachunku
statystycznego, chociażby z tego względu, że dla wielu uczniów czytanie danych
statystycznych będzie w przyszłości jedyną sprawą mającą związek z matematyką. Rzecz
jasna, szkoła powinna przy tym uczyć nie tylko samych operacji matematycznych, lecz także
krytycyzmu do danych i do ich interpretacji.
Najwyższy czas zaniechać takiego nauczania matematyki, jak gdyby była ona
młynkiem do kawy, w którym ważne jest tylko mielenie, z zupełnym brakiem
zainteresowania, co się do tego młynka wsypuje.

8

