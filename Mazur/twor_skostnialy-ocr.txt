=== twor_skostnialy-ocr ===
Extracted from: twor_skostnialy-ocr.pdf
Generated by: pdftotext

http://autonom.edu.pl

Mazur Marian, 1965, Twór skostniały. Argumenty, nr 27 (369), rok IX, 4 lipca, s. 1 i 6. Z
cyklu „O szkole cybernetycznie”.
Przepisał: Mirosław Rusek (mirrusek@poczta.onet.pl), wytłuszczenia od autora i redakcji.

To, że cybernetyka może mieć związek z nauczaniem, nie zdziwi już chyba nikogo.
Natomiast warto podkreślić, że związki cybernetyki z nauczaniem są znacznie rozleglejsze,
niż by się mogło wydawać. Można ich wymienić co najmniej trzy. Po pierwsze, na podstawie
cybernetyki można oceniać racjonalność nauczania. Po drugie, można stosować
cybernetyczne metody nauczania. I po trzecie, sama cybernetyka może być przedmiotem
nauczania. Jest to wystarczająco dużo, żeby docenić znaczenie cybernetyki w rozważaniach
na temat szkolnictwa.
Dlatego też nie od rzeczy będzie objaśnić parę terminów cybernetycznych mogących
mieć związek z tym tematem.
Cybernetyka jako nauka o sterowaniu operuje m.in. pojęciami sprzężenia zwrotnego
i pojęciem informacji.
Mówiąc najprzystępniej, sprzężenie zwrotne polega na tym, że skutek wywołany przez
pewną przyczynę, sam z kolei oddziałuje na tę przyczynę. Zmieniona przyczyna wywołuje
zmieniony skutek, który ze swej strony oddziałuje na tę przyczynę itd.
W organizmie ludzkim (jak zresztą w każdym innym) występują następujące cztery
sprzężenia zwrotne:
•

sprzężenie między otoczeniem, w którym żyje organizm, a korelatorem, tj. organem
służącym do gromadzenia i przetwarzania informacji.

•

sprzężenie między korelatorem a homeostatem, tj. organem, który utrzymuje
równowagę funkcjonalną organizmu, zapobiegając nadmiernym w nim zmianom
temperatury, ciśnienia, wilgotności itp.

•

sprzężenie między homeostatem a akumulatorem, tj. organem służącym do
gromadzenia i przetwarzania energii.

•

sprzężenie między akumulatorem a otoczeniem.
Dzięki tym sprzężeniom zwrotnym organizm może się sterować w swoim otoczeniu.

Pierwsze i czwarte spośród nich, znane od dawna, są drogami, którymi organizm może
kształtować otoczenie w sposób dla siebie korzystny, ale zarazem i drogami, na których ulega
on przymusowi ze strony otoczenia.
Drugie i trzecie są sprzężeniami zależnymi bezpośrednio tylko od organizmu.
W szczególności trzecie sprzężenie (ujawnione przed trzydziestu laty przez Cannona)
zapewnia organizmowi egzystencję przez zwalczanie skutków zakłóceń dochodzących
z otoczenia (działalność wegetacyjna organizmu).
Natomiast drugie sprzężenie∗) zapewnia organizmowi egzystencję przez zwalczanie
przyczyn zakłóceń dochodzących z otoczenia (działalność intelektualna organizmu).
Dzięki pierwszemu sprzężeniu organizm może odbierać informacje o tym, co się
dzieje w jego otoczeniu i zapobiegać grożącym mu niebezpieczeństwom.
Odebrane informacje są rejestrowane w korelatorze, dzięki czemu organizm może
wykorzystać

swoje

przeszłe

doświadczenia

oraz

przewidywać,

z

pewnym

prawdopodobieństwem, zdarzenia przyszłe, i odpowiednio się sterować.
Częścią potrzebnych informacji (np. dotyczących odżywiania i rozmnażania)
organizm dysponuje od urodzenia dzięki dziedziczności. Resztę zdobywać musi sobie sam.
Im więcej tych informacji zdobędzie, tym skuteczniej będzie się mógł sterować.
Właśnie ze zdobywaniem tej reszty informacji człowiek ma największe trudności.
Gdyby chciał w tym polegać wyłącznie na własnych doświadczeniach, to na zdobycie
niezbędnego minimum informacji musiałby zużyć całe życie, a wtedy mógłby powtarzać za
Boyem: „I kiedyś taki rozumny, właźże do trumny”.
Dlatego też już dawno zrodził się pomysł, żeby korzystać z cudzych doświadczeń
i w tym celu powstała szkoła. Dzięki temu człowiek może sobie przyswoić znacznie więcej
informacji i o tyle wcześnie, że pozostaje mu jeszcze sporo czasu na ich wykorzystanie.
Jednakże informacja informacji nierówna. Cybernetyce zawdzięczamy rozróżnienie
następujących trzech grup informacji:
•

informacja użyteczna (tj. przydatna w procesach sterowania),

•

rozwlekłość (tj. informacja będąca powtórzeniem informacji użytecznych),

•

szum informacyjny (tj. informacja przeszkadzająca w odbieraniu informacji
użytecznych).

∗)

Sprzężenie między korelatorem a homeostatem zostało ujawnione i opracowane przez Autora niniejszego
artykułu. Por. M. Mazur „Cybernetyczna teoria myślenia”, Przegląd Elektrotechniczny, zesz. 11, 1963, oraz
M. Mazur „Myślenie maszyn”, Problemy nr 9, 1963 (przyp. red.).

2

Posługując się tą terminologią można powiedzieć, że zadaniem szkoły jest
dostarczenie najpotrzebniejszych informacji użytecznych.
Niestety, w spełnianiu tego zadania szkoła napotyka dwie poważne trudności.
Po pierwsze, przyswojenie informacji wymaga pewnego czasu. Zdawano sobie z tego
sprawę już dawniej, ale dopiero cybernetyka, a w szczególności teoria informacji, umożliwiła
liczbowe określenie ilości informacji, a w konsekwencji doprowadziła do stwierdzenia, że
każdy tor informacyjny ma ograniczoną przelotność informacyjną (szybkość przenoszenia
informacji). Zgodnie z tym przelotność informacji mózgu ludzkiego, ściślej zaś jego części
stanowiącej wspomniany powyżej korelator, jest także ograniczoną. Ma to taki skutek, że
w okresie życia przeznaczonym na szkolenie, człowiek może sobie przyswoić jedynie
ograniczoną ilość informacji.
Po drugie, rejestracja informacji w korelatorze organizmu jest nietrwała, co sprawia,
że zanim zostaną przyswojone dalsze informacje, część poprzednich zaniknie. Szkoła stara się
temu przeciwdziałać przez powtarzanie informacji, czyli przez wprowadzanie rozwlekłości,
oczywiście ograniczając tym przyswajanie dalszych informacji użytecznych.
Trudno określić, jaki udział mają poszczególne rodzaje informacji w nauczaniu
szkolnym, gdyż badań tego rodzaju jeszcze nie przeprowadzono. Według mojej oceny
w nauczaniu na poziomie liceum ogólnokształcącego przypada u nas w przybliżeniu: na
informacje użyteczne 5%, rozwlekłość 15%, szum informacyjny 80%. Nie ręczę za
dokładność tych ocen, ale jestem przeświadczony o trafności podanych proporcji, tzn.
o znikomym udziale informacji użytecznych i ogromnym udziale szumu informacyjnego.
Pogląd ten postaram się uzasadnić przy omawianiu szczegółów programu nauczania.
Rzecz jasna, podstawowym zagadnieniem staje się ustalenie kryteriów pozwalających
stwierdzić, co jest informacją użyteczną, a co nie.
Jest chyba bezsporne, że użyteczne dla ucznia są takie informacje, które będzie on
mógł wykorzystywać jako człowiek dorosły. Oznacza to konkretnie, że w wieku około 15 lat
powinno się w szkole otrzymać tyle i takich informacji, które jeszcze w wieku 65 lat będą
użyteczne. Trudno oczekiwać od szkoły przewidywania na 50 lat, ale 20 lat byłoby chyba
wymaganiem dość rozsądnym.
Jeśli nawet zrezygnować z wszelkiego wyprzedzania, to szkoła powinna mieć
przynajmniej program dostosowany do współczesności. Niestety, wiele wskazuje na to, że
szkoła jest znacznie zapóźniona nawet pod względem tego minimalnego wymagania.
Spróbujmy się zastanowić, kto decyduje o tym, jakie informacje i jak mają być
w szkole przyswajane.
3

Nauczyciel? Wolne żarty – nauczyciel jest związany obowiązującym podręcznikiem.
Autor podręcznika? Jego obowiązuje program nauczania opracowany przez komisję
programową. A więc to od komisji programowych zależy produkcja informacji, których
fabryką jest szkoła.
Oczywiście programy nauczania często są uaktualniane, dodaje się nowe pozycje itp.
Zapewne, ale są to szczegóły wynikające z rozwoju nauki (fizyka) i z przybywania
faktów (historia). Natomiast jeśli chodzi o cele i metody nauczania, kryteria ich skuteczności,
środki i kierunki oddziaływania itp., to w szkole nie zmienia się prawie nic. Pod tym
względem szkoła jest tworem skostniałym.
Nie twierdzę tego gołosłownie i poświęcę temu tematowi jeszcze sporo miejsca. Na
razie weźmy pod uwagę niektóre objawy zewnętrzne tego skostnienia.
Gdy radiofonia polska zaczęła przed czterdziestu laty nadawać swoje audycje,
obfitowały one w odczyty trwające po 40 minut. Później skrócono je do 35 minut, następnie
do 30 minut, a przed samą wojną, jeśli się nie mylę, trwały one tylko po 25 minut. Czy można
sobie dziś wyobrazić 25–minutowy odczyt radiowy? Przecież nikt nie miałby cierpliwości go
wysłuchać. Obecnie mamy odczyty 15–minutowe oraz felietony 10–minutowe a nawet 5–
minutowe. A tymczasem lekcja w szkole trwa 45 minut, tak samo jak przed pół wiekiem lub
jeszcze dawniej.
W prelekcjach radiowych często stosuje się formę dialogu, jako żywszą i łatwiej dla
słuchacza przyswajalną. Czy spotkał się kto na lekcji szkolnej z dialogiem nauczycieli? Czy
nauczanie w szkole musi być ujęte w formie „lekcji”? Czy uczniowie muszą być podzieleni
na „klasy”? Czy materiał nauczania musi być podzielony na „przedmioty”?
Jedną z istotnych przyczyn sztywności szkoły jest to, że – w odróżnieniu od radia,
które z niezadowoleniem swoich słuchaczy musi się liczyć – dla szkoły uczeń nie jest żadnym
partnerem. Teoretycznie jest on reprezentowany przez swoich rodziców, praktycznie zaś
przez nikogo. Dla rodziców szkoła jest tylko odległym wspomnieniem, w którym zatarły się
cienie, a pozostały blaski, toteż dla szkolnych problemów swoich dzieci nie mają zbyt wiele
zrozumienia, w najlepszym zaś razie mogą wybrać się na wywiadówkę, gdzie obiektem
krytyki są oni sami, a nie szkoła.
O ile, mówiąc językiem cybernetycznym, w układzie radio – radiosłuchacz występuje
silne sprzężenie zwrotne, to w układzie szkoła – uczeń sprzężeń takich prawie wcale nie ma.
Powstają one na innej drodze, gdy uczeń zostaje studentem, którego wykładowcy zaczną
narzekać na jego słabe przygotowanie do studiów, i gdy te narzekania dotrą do władz

4

szkolnych. Ale ten obieg sprzężenia zwrotnego zamyka się dopiero po latach, a więc o wiele
za późno.
Jeżeli ktoś zechce twierdzić, że dotychczasowe formy nauczania są utrzymywane,
ponieważ okazały się najlepsze, odpowiem, że to nieprawda, żeby niezmienna struktura
nauczania okazywała się ciągle najlepsza, gdy dookoła szkoły wszystko się zmienia.
A zmienia się i to w coraz szybszym tempie. Na podstawie przybliżonych obliczeń
stwierdzono, że spośród wszystkich naukowców wszystkich czasów połowa żyje obecnie!
Inaczej mówiąc liczba naukowców żyjących w paru poprzednich tysiącach lat jest równa
liczbie naukowców żyjących w ostatnich trzydziestu latach (przy uwzględnieniu, że
naukowiec „żyjący obecnie” pracuje, średnio licząc, przez trzydzieści lat). Jakkolwiek
stwierdzenie to jest zaskakujące samo przez się, to jeszcze bardziej zaskakujący jest
wynikający z niego wniosek, a mianowicie, że po okresie bardzo słabego, niemal
niezmiennego stanu nauki w ciągu całych dziejów, nastąpił obecnie żywiołowy rozwój nauki,
stromo pnący się w górę. Oznacza to, że co kilka lat stan nauki zmienia się bardziej niż
dawniej co kilka stuleci. Ten lawinowy proces wynika z okoliczności, że im więcej jest
osiągnięć naukowych, tym łatwiej nasuwają się nowe idee i pomysły na podstawie
powiązania z już istniejącymi, co jeszcze bardziej przyśpiesza rozwój nauki itd.
Z cybernetycznego punktu widzenia jest to przejaw sprzężenia zwrotnego dodatniego.
Za żywiołowymi zmianami w nauce idą zmiany w przemyśle, sztuce, a nawet w życiu
codziennym.
Tylko szkoła trwa niezmiennie na starych pozycjach. Jak za czasów cara Mikołaja II
rozlega się dzwonek na lekcję, wchodzi nauczyciel z dziennikiem pod pachą, objaśnia nową
lekcję, pisze kredą na tablicy, wywołuje do odpowiedzi, stawia stopnie itd. Instytucja, która
jak żadna inna powinna wybiegać stale w przyszłość, funkcjonuje jak muzeum.
O tym, co konkretnie i w jaki sposób należałoby w szkole zmienić, postaram się
napisać w następnych artykułach. Aby jednak ułatwić sobie porozumienie z czytelnikiem,
chciałbym wprowadzić rozróżnienie między wiadomościami a poglądami.
„Wiadomością” będziemy nazywać informację będącą tak ścisłą odpowiedzią na
zadane pytanie, że nie jest możliwe danie odpowiedzi jeszcze ściślejszej. Natomiast
informację nie spełniającą tego warunku będziemy nazywać „poglądem”.
Aby było weselej, zilustrujemy to przykładem dostarczonym przez „sołtysa
Kierdziołka”. Gdy w znakomitym monologu Ofierskiego o teleturnieju w Chlapkowicach
słyszeliśmy, że Maciaszczyk zdobył pierwszą nagrodę, bo na pytanie, ile jest dziewięć razy
dziewięć, odpowiedział, że sześćdziesiąt cztery, przy czym okazało się, że spośród
5

uczestników był najbliższy prawdy, to niezawodność humorystycznego efektu tej facecji
wynika z okoliczności, że w Chlapkowicach jury potraktowało jako pogląd to, co mogło być
wiadomością. Gdyby na to samo pytanie Maciaszczyk odpowiedział, że kilkadziesiąt, czyli
gdyby nadał informacji wyraźnie formę poglądu, to nie byłoby się z czego śmiać.
Wprawdzie teleturniej taki w żadnych Chlapkowicach się nie odbył, ale często
odbywa się w szkole, gdy nauczyciel wymaga wiadomości tam, gdzie można podać co
najwyżej pogląd. Na pytanie, w którym roku została stoczona bitwa pod Grunwaldem, uczeń
może udzielić odpowiedzi będącej wiadomością, ale na pytanie, co jest ideą przewodnią
„Ludzi bezdomnych”, może jedynie przedstawić swój pogląd, przy czym to, co może mu
przeciwstawić nauczyciel, jest także tylko poglądem. Rozróżnienie to ma o wiele donioślejsze
konsekwencje w nauczaniu, niżby można było na pierwszy rzut oka przypuszczać.
Na razie ograniczymy się do stwierdzenia, że w szkole wiadomości znacznie
przeważają nad poglądami, chociaż powinno być przeciwnie. Wartość wykształcenia nie
polega bowiem na zasobie wiadomości, lecz na umiejętności tworzenia poglądów. Z punktu
widzenia sprzężeń, o których była mowa na początku, wiadomości nabywa się w wyniku
pierwszego z tych sprzężeń (działanie korelatora), poglądów zaś w wyniku drugiego z nich
(współdziałanie korelatora z homeostatem).
Wiadomości

można

znaleźć

w

tablicach

logarytmicznych,

słownikach

i encyklopediach. W gruncie rzeczy po to wynaleziono pismo i druk, żeby odciążyć naszą
pamięć. Warto pamiętać tylko te wiadomości, które wymagają częstego i szybkiego używania
– gdyby chirurg podczas operacji musiał dopiero zaglądać do podręcznika anatomii, to
pacjent zdążyłby już parę razy umrzeć. Natomiast w tworzeniu poglądów człowiek musi
polegać przede wszystkim na sobie samym, i dlatego należy wyposażyć go w tę umiejętność.
Poza tym łatwa sprawdzalność wiadomości likwiduje wszelkie spory – wystarczy
zajrzeć do odpowiedniej książki. Dyskusje powstają tylko na tle poglądów, ponieważ każdy
pogląd jest w mniejszym czy większym stopniu półprawdą, czy też, jak kto woli –
półkłamstwem, i to właśnie jest czynnikiem kształcącym.
Do jakich granic absurdu można dojść rugując poglądy wiadomościami, okazują to
teleturnieje naszej telewizji. Żądni nagród „zawodnicy” obarczają swoją pamięć nazwami
afrykańskich rzek, kaukaskich szczytów i innymi tego rodzaju wiadomościami najzupełniej
zbędnymi od czasu, gdy zaczęto wydawać atlasy geograficzne. Żenująca jest przy tym
obecność różnych początkujących naukowców w roli „arbitrów” – oni przecież powinni
wiedzieć, w czym przejawiają się istotne wartości ludzkiego intelektu.

6

Do istotnych składników wykształcenia należy umiejętność rozróżniania wiadomości
ważnych

(informacji

użytecznych)

od

nieważnych

(szumu

informacyjnego).

W organizowanych obecnie teleturniejach zdobywają nagrody właśnie ci, którzy mają
najwięcej wiadomości bezużytecznych. Ta cecha teleturniejów wynika z fałszywego
przeświadczenia, że im więcej ma ktoś wiadomości, tym lepsze jest jego wykształcenie.
Źródłem

tego

przeświadczenia

jest

pęd

do

rozpychania

programów

szkolnych

wiadomościami, który doprowadził w końcu do tego, że już nie sposób dołożyć do nich
cokolwiek bez skreślenia czegoś innego.

7

