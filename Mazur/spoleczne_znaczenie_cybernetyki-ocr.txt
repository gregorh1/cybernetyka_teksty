=== spoleczne_znaczenie_cybernetyki-ocr ===
Extracted from: spoleczne_znaczenie_cybernetyki-ocr.pdf
Generated by: pdftotext

http://autonom.edu.pl

Mazur M., Społeczne znaczenie cybernetyki. [w:] Nowe Drogi, nr 5, 1980, s. 152-163.
Zeskanował i opracował Mirosław Rusek (mirrusek@poczta.onet.pl).

PROBLEMY NAUKI WSPÓŁCZESNEJ

Społeczne znaczenie cybernetyki
MARIAN MAZUR

W ciągu trzydziestu lat istnienia cybernetyka stała się czymś tak powszechnie znanym,
że trudno byłoby znaleźć człowieka ze średnim wykształceniem, który by o niej nie słyszał.
Niestety, ta optymistyczna ocena dotyczy s ł y s z e n i a o cybernetyce; na pytanie, czym jest i
co wnosi, choćby przybliżoną odpowiedź zdołałaby dać tylko niewielka liczba ludzi, a sens
cybernetyki wymyka się często nawet rozumieniu specjalistów korzystających z niej w pracy
zawodowej.
W wydawnictwach popularnych wspomina się, że wyraz „cybernetyka” pochodzi
z greckiego „kybernetiken” znaczącego umiejętność kierowania („kybernetes” – sternik
okrętu). Według dialogu Gorgiasz Platona wyrazu tego miał użyć Sokrates w zdaniu:
„Cybernetyka chroni od największych niebezpieczeństw nie tylko dusze, lecz również ciała
i dobytek”. Ampère w swoim Eseju o filozofii nauki z 1834 r. nazywa cybernetyką tę część
polityki, która zajmuje się metodami rządzenia. W tym samym znaczeniu używał tego wyrazu
Trentowski w pracy Stosunek filozofii do cybernetyki.
Te historyczne ciekawostki mogą być interesujące o tyle, że wyjaśniają pochodzenie
nazwy „cybernetyka”, a poza tym ujawniają, jak dawno już dopatrzono się podobieństwa
między sterowaniem okrętu i sterowaniem państwa (co później utrwaliło się też w wyrażeniu
„sterowanie nawą państwową”). Natomiast nie wyjaśniają przyczyn powstania cybernetyki
jako nauki ani jej żywiołowego rozwoju w naszych czasach. Przeciwnie, dają do myślenia, że
skoro wstępne idee cybernetyczne pojawiły się już ponad dwa tysiące lat temu, ale zaczęły się
nagle rozwijać dopiero w połowie dwudziestego wieku, to przyczyną tego musiało stać się
coś, co zaszło dopiero w naszych czasach.

Uzupełniając dane historyczne należy dodać, że za datę powstania cybernetyki uważa
się rok 1948, w którym ukazała się książka N. Wienera Cybernetyka, czyli komunikacja
i sterowanie w zwierzęciu i maszynie. Tytuł tej książki stał się pierwszą definicją cybernetyki.
Należy przy tym mieć na uwadze, że zarówno w książce Wienera, jak i w całej literaturze
cybernetycznej, również i obecnie, wyraz „komunikacja” odnosi się do przekazywania
informacji, porozumiewania się, przekazywania komunikatów, komunikowania (komunikacja
na odległość nazywa się „telekomunikacją”) i nie ma nic wspólnego z transportem
(przewozem). Aby uniknąć błędów i nieporozumień na tym tle, dobrze jest pamiętać
językową zasadę, że „komunikacja służy do komunikowania, a transport do transportowania”.
Niestety, panuje u nas ogromny zamęt pod tym względem, i to podtrzymywany urzędowo,
czego przykładem może być „Ministerstwo Komunikacji” (zamiast: Ministerstwo
Transportu), „Państwowa Komunikacja Samochodowa” (zamiast: Państwowy Transport
Samochodowy). W niniejszym artykule wyraz „komunikacja” będzie używany wyłącznie
w jego omówionym powyżej znaczeniu.
Definicja cybernetyki z tytułu książki Wienera okazała się zbyt wąska, nie
obejmowała bowiem innych organizmów (ludzi, roślin), a przy tym rozróżniała komunikację
i sterowanie niepotrzebnie, gdyż komunikacja jest integralnym składnikiem sterowania.
Okoliczności te uwzględnia sformułowana przez W. R. Ashby'ego (w książce Wstęp do
cybernetyki z 1956 r.) definicja, według której cybernetyka jest to ogólna nauka o sterowaniu.
Obecnie mówi się po prostu, że cybernetyka jest to nauka o sterowaniu.
Również w 1943 r. ukazała się praca C. E. Shannona Matematyczna teoria
komunikacji, która dała początek teorii informacji.
I wreszcie także w 1948 r. W. R. Ashby w pracy pt. Homeostat przedstawił
konstrukcję zbudowanego przez siebie zespołu kilku sprzężonych z sobą regulatorów, zespołu
niezwykle odpornego na zakłócenia zewnętrzne. Było to uogólnieniem i przeniesieniem na
grunt cybernetyki koncepcji homeostazy, tj. utrzymywania się równowagi funkcjonalnej
organizmów dzięki współdziałaniu wielu obwodów regulacyjnych.
Jednym z podstawowych pojęć cybernetyki jest „system”, ale niezależnie od tego było
ono przedmiotem powstającej jednocześnie ogólnej teorii systemów, którą Bertalanffy ogłosił
w 1955 r., ale jej wstępne założenia sformułował już w 1945 r.
Nauka zaczęła zajmować się problemami decyzyjnymi. Przejawiło się to z jednej
strony we wzmożonym zapotrzebowaniu na fachowych doradców, komisje ekspertów,
a nawet osobne instytucje zajmujące się usprawnianiem organizacji i kierownictwa, z drugiej

zaś strony w rozszerzeniu nauki także na problemy decyzyjne i to nawet z położeniem
szczególnego nacisku na te problemy.
Wszystko to wyjaśnia, że cybernetyka jako nauka o sterowaniu, a więc o wszelkim
celowym działaniu, z decydowaniem włącznie, powstała dlatego, że powstać m u s i a ł a , gdyż
była bardzo potrzebna. Nie ci, to inni naukowcy, wcześniej czy później, zajęliby się tymi
sprawami, jak to się zawsze dzieje przy powstawaniu wielkich prądów intelektualnych
wskutek wymagań zmienionego stanu rzeczy.
Pod wpływem potrzeb powstało wiele nauk specjalnych i gdyby cybernetyka była
jedną z nich, byłoby to już niemałym osiągnięciem. Ale cybernetyka nie jest specjalnością,
ani

nawet

jedną

z

dyscyplin

(dziedzin)

naukowych.

Cybernetyka

jest

nauką

interdyscyplinarną, zajmującą się problemami ogólnymi, konkretnymi. W strukturze całej
nauki przypada jej miejsce pośrednie między dyscyplinami specjalnymi, zajmującymi się
problemami szczególnymi, konkretnymi, a matematyką, zajmującą się problemami ogólnymi,
abstrakcyjnymi. Odczucie potrzeby pośrednictwa nauki interdyscyplinarnej stało się jedną
z przyczyn żywiołowego rozwoju cybernetyki.

Sprzężenie zwrotne

Do najbardziej znanych pojęć cybernetycznych należy „sprzężenie zwrotne”, ale
nawet ludzie posługujący się nim jako wyrażeniem potocznym nie znają twierdzeń
dotyczących tego pojęcia.
Sprzężeniem nazywa się powiązanie między systemami polegające na oddziaływaniu
między nimi. Sprzężenie, w którym jeden system oddziałuje na drugi, stanowi „sprzężenie
proste”. Sprzężenie, w którym nie tylko jeden system oddziałuje na drugi, ale i drugi system
oddziałuje na pierwszy, stanowi „sprzężenie zwrotne”.
Ta kluczowa zasada cybernetyki generalnie podważa rozumienie kierowania
i zarządzania w taki sposób, jak gdyby to miało być sprzężenie proste: kierujący czy rządzący
wydają rozkazy, a kierowani czy rządzeni je wykonują. Tymczasem występowanie samego
sprzężenia prostego jest niemożliwe. Zawsze występuje sprzężenie zwrotne, albo w ogóle nie
ma sprzężenia. Pojęcie sprzężenia prostego jest przydatne tylko do objaśnienia sprzężenia
zwrotnego jako złożonego ze sprzężeń prostych przeciwnie skierowanych. Każde
oddziaływanie jednego człowieka na drugiego nieuchronnie powoduje oddziaływanie
drugiego na pierwszego; w ten sposób zamyka się cykl sprzężenia zwrotnego między nimi.

W istocie więc pierwszy z nich znajduje się w stanie, jaki sam spowodował swoim
oddziaływaniem na drugiego.
Co więcej, przebieg sprzężenia zwrotnego nie kończy się na jednym cyklu, podobnie
bowiem jak oddziaływanie pierwszego kontrahenta powoduje oddziaływanie drugiego, tak
samo oddziaływanie drugiego powoduje następne oddziaływanie pierwszego, które powoduje
następne oddziaływanie drugiego itd. Następuje ciąg cyklów sprzężenia zwrotnego, trwający
teoretycznie nieskończenie długo, praktycznie zaś do czasu, gdy sprzężenie zostanie
przerwane. Tym się objaśnia doniosłość „pierwszego kroku” uruchamiającego długi ciąg
następstw.
Na podstawie twierdzeń cybernetyki o sprzężeniu zwrotnym można takie następstwa
przewidzieć. W zależności od sposobu reagowania obu kontrahentów (wyrażającego się
współczynnikami, których nie będziemy tu bliżej omawiać) sprzężenie zwrotne może być
dodatnie (oddziaływania kontrahentów zmieniają się w tym samym kierunku) albo ujemne
(oddziaływania kontrahentów oscylują to w jednym kierunku, to w przeciwnym). Każde
z tych sprzężeń jest przy tym albo zbieżne (oddziaływania stopniowo zanikają), albo
ustabilizowane (oddziaływania pozostają nie zmienione), albo też rozbieżne (oddziaływania
coraz bardziej wzrastają). Na przykład, wojny mają przebieg typowy dla sprzężenia
dodatniego rozbieżnego (obustronna eskalacja). Natomiast wszelka regulacja polega na
sprzężeniu ujemnym ustabilizowanym (wahania w dół i w górę względem stałego poziomu).

Metoda systemowa

Interdyscyplinarność cybernetyki wyraża się także w ogólności terminologii. Jako
nazwę ogólną wszelkich obiektów rozważań cybernetycznych przyjęto termin „system”
zdefiniowany jako zbiór elementów i występujących między nimi relacji. System jest
pojęciem odgrywającym w cybernetyce tak istotną rolę, że z powodzeniem można by określić
cybernetykę jako naukę o zachowaniu się systemów.
Gdy system składa się z elementów, które same są systemami, każdy z nich określa się
jako „podsystem”. Ponadto systemy mogą być elementami innego systemu, który wtedy
określa się jako „nadsystem”. Taka terminologia pozwala przedstawiać rozmaite
skomplikowane obiekty jako nadsystemy złożone z systemów, które z kolei składają się
z podsystemów.
W rozważaniach cybernetycznych istotne są relacje (oddziaływania) między
elementami systemu, a jego elementy są interesujące tylko w zakresie właściwości

wpływających na relacje. Zbiór samych relacji jest określony jako struktura systemu.
Cybernetyka nie szuka odpowiedzi na pytanie: „z czego to jest zrobione?”, lecz na pytanie:
„jak to funkcjonuje?”
Rodzajami systemów i ich funkcjonowania zajmuje się w cybernetyce teoria
systemów. Na posługiwaniu się pojęciem systemu w problemach funkcjonowania badanych
obiektów polega m e t o d a

s y s t e m o w a rozwiązywania takich problemów. Metoda

systemowa jest bardzo użyteczna, wymaga jednak przestrzegania następujących rygorów:
1. System powinien być ściśle określony, ażeby było wiadomo, co do niego należy, a co nie.
Określenie systemu może być nawet bardzo ogólne, ale nie może być ogólnikowe.
2. Określenie systemu powinno być niezmienne w całym toku rozważań. Jest
niedopuszczalne, żeby jakieś elementy systemu były czasem traktowane jako należące do
systemu, czasem zaś jako nie należące.
3. Systemy powinny być rozłączne, tj. nie może być elementów należących do kilku
systemów naraz.
4. Ujecie systemu powinno być zupełne, tj. powinno obejmować wszystkie elementy systemu,
a nie jedynie niektóre z nich.
W posługiwaniu się metodą systemową bardzo użyteczne są schematy cybernetyczne,
w których poszczególne systemy są zwykle przedstawione za pomocą prostokątów,
a oddziaływania między systemami – za pomocą linii prostych lub łamanych, zaopatrzonych
w strzałki wskazujące kierunki oddziaływań. W bardziej złożonych problemach stosowanie
schematów cybernetycznych jest nieuniknione, bez nich bowiem rozwiązanie problemu
byłoby niemożliwe. Sprawy te nie będą tu jednak bliżej omawiane, ponieważ w niniejszym
artykule nie chodzi o instruowanie czytelników, jak uprawiać cybernetykę, lecz
o zorientowanie w jej podstawach i przydatności.

Liczenie relacji

Jednym z najprostszych zadań dających się rozwiązywać metodą systemową jest
liczenie relacji czyli sporządzanie kompletnej listy możliwych powiązań. Jest to sprawa
doniosła, jak bowiem wiadomo, do najprzykrzejszych błędów decyzyjnych należy
przeoczenie czegoś istotnego.
Aby to zilustrować przykładem, rozpatrzmy zadanie zanalizowania wpływu
stosunków międzyludzkich na funkcjonowanie instytucji, np. dużego biura. Zadanie to

sprowadza się do pytania, jakie stosunki z innymi pracownikami wywierają wpływ na pracę
dowolnego pracownika X.
Jest to pytanie, przed którym staje z reguły każdy organizator mający usprawnić
funkcjonowanie określonej instytucji. Pierwsza myśl, jaka się w tej sytuacji nasuwa, jest
pytaniem o stosunek pracownika X do poleceń otrzymywanych od jego zwierzchnika
Z. Drugą myślą jest pytanie dotyczące poleceń pracownika X dla jego podwładnych P. Dalej
myślenie już się zaciera, wspomina się coś na temat „atmosfery pracy” w instytucji i to już
w zasadzie wszystko. W rezultacie więc wymienia się dwie relacje, z pozostawieniem furtki
do czegoś, co ewentualnie mogłoby jeszcze się nasunąć.
Tymczasem metoda systemowa pozwala stwierdzić, że relacji do rozpatrzenia jest
znacznie więcej. Aby to zadanie rozwiązać w podstawowym zakresie, weźmy pod uwagę
cztery systemy: system rozpatrywany (pracownik X), system nadrzędny (zwierzchnik
Z pracownika X), system podrzędny (podwładny P pracownika X), system równorzędny
(kolega K pracownika X).
Między tymi systemami występują następujące relacje:
Z – X, tj. stosunek zwierzchnika Z do podległego mu pracownika X;
X – Z, tj. stosunek pracownika X do jego zwierzchnika Z;
X – P, tj. stosunek pracownika X do jego podwładnego P;
P – X, tj. stosunek podwładnego P do pracownika X jako jego zwierzchnika;
X – K, tj. stosunek pracownika X do jego kolegi K;
K – X, tj. stosunek kolegi K do pracownika X;
Z – P, tj. stosunek zwierzchnika Z do podwładnego P podlegającego pracownikowi X;
P – Z, tj. stosunek podwładnego P do zwierzchnika Z, któremu podlega pracownik X;
Z – K, tj. stosunek zwierzchnika Z do podlegającego mu pracownika K, będącego
kolegą pracownika X;
K – Z, tj. stosunek pracownika K, będącego kolegą pracownika X, do zwierzchnika Z;
K – P, tj. stosunek pracownika K, będącego kolegą pracownika X, do pracownika P,
będącego podwładnym pracownika X;
P – K, tj. stosunek pracownika P, będącego podwładnym pracownika X, do
pracownika K. będącego kolegą pracownika X;
X – X, tj. stosunek pracownika X do samego siebie.
Tak wiec, oprócz czterech relacji hierarchicznych: Z – X, X – Z, X – P, P – X,
występują dwie relacje: X – K, K – X, określane zwykle jako stosunki nieformalne.

Dwie relacje: Z – P, P – Z, odnoszą się do nieprzestrzegania drogi służbowej
(pracownik X jest pomijany w stosunkach miedzy swoim zwierzchnikiem Z a swoim
podwładnym P). Cztery relacje: Z – K, K – Z, K – P, P – K, stanowią boczną drogę służbową
powstającą, gdy pracownik X, na szczeblu pośrednim między swoim zwierzchnikiem
Z a swoim podwładnym P, zostaje zastąpiony przez swojego kolegę K (jak to się zdarza
wobec pracownika przewidzianego do szybkiego zdymisjonowania, w związku z czym
przenosi się jego funkcje na innego pracownika z tego samego szczebla hierarchii). Relacja
X – X odnosi się do działań pracownika X z jego własnej inicjatywy. Jak widać, do
rozpatrzenia jest trzynaście rodzajów relacji.
Okoliczność, że pracownik X może mieć kilku podwładnych P bądź kilku kolegów
K, zwiększa liczbę poszczególnych relacji. Po zbadaniu stanu faktycznego w każdej relacji
będzie można podjąć odpowiednie decyzje, ale nawet gdyby któreś z nich okazały się błędne,
to jednak nie będzie wśród nich błędu wynikającego z przeoczenia jakichś relacji. Metoda
systemowa gwarantuje kompletność analizy i bardzo ułatwia pracę – wystarczy sporządzić
listę wszystkich możliwych relacji, a następnie badać jedną po drugiej.

Decydenci

Innym przykładem podobnej natury, jeszcze prostszym, a swoją oczywistością
mogącym szokować ludzi zajmujących się sprawami zarządzania, jest liczenie relacji
decyzyjnych. Pod wpływem tysiącletnich tradycji utarło się rozróżnienie między rządzącymi
a rządzonymi, tj. między decydentami (podejmującymi decyzje) a wykonawcami
(wykonującymi decyzje). Przyjrzyjmy się jednak, jak się te sprawy przedstawiają, gdy je
potraktować z cybernetycznego punktu widzenia.
Osiągnąć określony cel znaczy wytworzyć pewien nowy stan rzeczy. Będziemy w tym
rozumowaniu określać go jako „system późniejszy”. Oczywiście ten nowy stan rzeczy
powstanie z dotychczasowego stanu rzeczy, który będziemy określać jako „system
wcześniejszy”. Sposób przetworzenia stanu dotychczasowego w nowy będziemy określać
jako „transformację”. W rezultacie więc cały ten proces można uważać za nadsystem, na
który składają się dwa systemy: wcześniejszy i późniejszy, oraz występująca między nimi
relacja, która jest transformacją (jednego z tych systemów w drugi).
Aby ten nadsystem był określony, trzeba określić każdy z jego systemów składowych
i relację miedzy nimi. Jest to równoznaczne z podejmowaniem decyzji wyboru systemu

późniejszego, decyzji wyboru transformacji oraz decyzji wyboru systemu wcześniejszego.
Inaczej mówiąc, na proces decyzyjny składają się trzy następujące decyzje:
1) postulacja, tj. decyzja dotycząca celu (odpowiedź na pytanie „co osiągnąć?”);
2) optymalizacja, tj. decyzja dotycząca sposobu (odpowiedź na pytanie „jak osiągnąć?”);
3) realizacja, tj. decyzja dotycząca zasobów (odpowiedź na pytanie „z czego osiągnąć?”).
Odpowiednio do tego są trzy rodzaje decydentów: postulatorzy, optymalizatorzy
i realizatorzy.
A więc błędy decyzyjne mogą być błędami postulacji (wybranie niewłaściwego celu),
błędami optymalizacji (wybranie niewłaściwego sposobu) lub błędami realizacji (wybranie
niewłaściwych zasobów), jak np. podjęcie produkcji niewłaściwych wyrobów, niewłaściwą
technologią, z niewłaściwych materiałów.
Tradycyjny sposób decydowania staje się coraz trudniejszy do utrzymania w miarę
upowszechniania oświaty, powstawania zawodów wysoko kwalifikowanych, w których
decyzje nie mogą być podejmowane przez niefachowców, narastania komplikacji życia
społecznego (szybkość i obfitość przepływu informacji, szybkość transportu, występowanie
większości obywateli w różnych funkcjach naraz itp.), a przede wszystkim w miarę
wzrastania zrozumienia procesów decyzyjnych i wzrastania niechęci społeczeństw do błędów
decyzyjnych. W tym stanie rzeczy decydowanie w coraz mniejszym stopniu staje się sprawą
dobrych intencji, a w coraz większym sprawą kwalifikacji. Nie sposób przypuszczać, żeby
ktokolwiek potrafił podejmować bezbłędne decyzje jako postulator, optymalizator i jako
realizator. Można oczekiwać, że będą to funkcje dla osobnych ludzi, a nawet dla osobnych
zespołów ludzi.
Fakt, że najwięcej błędów decyzyjnych było popełnianych w zakresie optymalizacji
(ściślej zaś w zakresie jej braku, do niedawna bowiem nie zdawano sobie sprawy z odrębności
takiego rodzaju decyzji), przyczynił się do rozwoju cybernetyki, która wysunęła
optymalizację jako istotną problematykę w procesach sterowania. O jej praktycznej
doniosłości świadczą coraz liczniejsze ośrodki obliczeń komputerowych. Oczywiście
narastający udział nauki w decydowaniu nie jest i nie może być wskrzeszeniem dawnych idei
„scjentystów” przeświadczonych, że wraz ze swym rozwojem nauka zajmie z czasem miejsce
polityki. Chodzi natomiast o to, aby w polityce możliwie szybko pobudzać, respektować
i wykorzystywać zdobycze, instrumenty i propozycje nauki.

Homeostaza społeczna

Z decydowaniem w skali społecznej wiąże się ściśle homeostaza społeczna, zjawisko
cybernetyczne o naczelnej doniosłości. Homeostaza polega na współdziałaniu wielu
obwodów regulujących, czego wynikiem jest niezwykle silne utrzymywanie się równowagi
funkcjonalnej systemu, w którym takie obwody występują.
Jako przykład homeostazy organizmu można wskazać przeciwdziałanie przegrzaniu,
np. grożącemu wskutek silnego promieniowania słonecznego. Występuje tam współdziałanie
takich procesów regulacyjnych, jak np. wzmożone działanie gruczołów potowych (parowanie
wody wydobywającej się na powierzchnię skóry przyczynia się do odprowadzania nadmiaru
ciepła z organizmu), pojawienie się pigmentu w skórze (opalenizna utrudnia wnikanie
promieniowania słonecznego), wzmożone pragnienie (spożywanie napojów wyrównuje
ubytek wody w organizmie i umożliwia dalsze pocenie się), zanikanie apetytu
(przeciwdziałanie spożywaniu produktów wysokokalorycznych). W rezultacie temperatura
ludzkiego ciała utrzymuje się na niezmiennej wysokości.
Przechodząc do omówienia homeostazy społecznej rozpatrzmy najpierw fikcyjny
wprawdzie,

ale

bardzo

pouczający

przykład.

Wyobraźmy

sobie,

że

w

ramach

uprzemysłowienia jakiegoś regionu zbudowano na węzłowej stacji kolejowej wielki dworzec,
którego funkcjonowanie postanowiono oprzeć na zasadach nowoczesnej organizacji. Za jedno
z wymagań organizacyjnych obrano równomierność obciążenia kas dworcowych. W tym celu
u wejścia na halę dworcową zbudowano przybudówkę, a w niej umieszczono urzędnika, który
każdemu wchodzącemu pasażerowi wręczał kartkę z numerem najmniej obciążonej kasy, do
której pasażer powinien się udać. Aby jednak rozdzielczy urzędnik wiedział, która kasa jest w
danej chwili najmniej obciążona, umieszczono na hali dworcowej innego urzędnika,
obserwującego kolejki pasażerów przed poszczególnymi kasami i przekazującego o tym
informacje koledze z przybudówki. Ponieważ dworzec funkcjonował przez całą dobę, więc
potrzeba było sześciu urzędników pracujących na trzy zmiany oraz siódmego do
zastępowania ich w czasie urlopów, zwolnień lekarskich itp. Do nadzorowania ich pracy
zaangażowano też kierownika i jego zastępcę, którym potrzebne były biurka, ale to było
z góry zaplanowane, miejsca więc w przybudówce było dosyć. Cała ta organizacja
funkcjonowała znakomicie i kasy były zawsze równomiernie obciążone aż do czasu, gdy
niedopałek papierosa rzucony niedbale między papiery ze sprawozdaniami spowodował
pożar, który strawił przybudówkę doszczętnie, na szczęście nie naruszając samego dworca.
I cóż się okazało? Równomierność obciążenia kas była nadal niemal identyczna!
Ten żartobliwy opis ujawnia działanie homeostazy społecznej. Równomierność
obciążenia kas kolejowych na wszystkich dworcach świata utrzymuje się bez żadnych

organizacyjnych zabiegów, wyłącznie dzięki temu, że każdy pasażer chce możliwie najkrócej
znosić niewygody stania w kolejce, toteż zaraz po wejściu na halę dworcową rozgląda się,
aby ocenić, do której kasy stoi najmniej osób.
W analizie tego zjawiska istotną okolicznością jest to, że do osiągnięcia
równomierności obciążenia kas nie potrzeba żadnych akcji organizacyjnych, ani nadzoru, ani
nawet apelu do podróżnych, żeby się ustawiali równomiernie. Samo to, że podróżni chcą
czekać jak najkrócej, prowadzi do równomiernego obciążenia kas, i to tak skutecznie, że gdy
któraś kolejka nagle się skróci wskutek odejścia dwóch czy trzech osób, natychmiast
przeniesie się do niej ostatni podróżny z innej kolejki.
Innym, już nie fikcyjnym, przykładem skutków homeostazy społecznej jest znane
w ekonomii zjawisko samorzutnego wyrównywania się cen takich samych towarów. Jest ono
wynikiem nastawienia nabywców do kupowania możliwie najtaniej. Wielką wagę dla polityki
ma zrozumienie, że homeostaza społeczna zapewnia stabilizację o wiele dokładniej niż
ustawy i zarządzenia, a przy tym robi to „za darmo”.
Mylny byłby jednak pogląd, że sama homeostaza (zwłaszcza gdyby ją jakoś
„udoskonalić”) byłaby wystarczająca. Rzecz w tym, że homeostaza nie umożliwia, a nawet
przeciwstawia się „przejściu przez dołek”, dopuszczeniu do pogorszenia sytuacji niezbędnego
do późniejszego osiągnięcia znacznej poprawy. Na przykład, gdy we wsi zapali się stodoła,
a bliżsi i dalsi sąsiedzi przybiegają gasić pożar, to jest to objaw homeostazy, gdyż ratownik
działa we własnym interesie kierując się obawą, żeby pożar nie dosięgnął jego własnego
domostwa, a ponieważ tak działają wszyscy, wiec pożar zostanie ugaszony. Nie wystarczy to
jednak do utworzenia straży przeciwpożarowej, zakupienia sprzętu i zbudowania remizy. Na
to potrzebna jest organizacja oraz jej kierownictwo uprawnione do wydatkowania
społecznych pieniędzy i podejmowania innych decyzji dla dobra ogółu. Podobnie homeostaza
działa na rzecz obrony kraju na zasadzie „pospolitego ruszenia”, ale do utrzymywania
nowoczesnego wojska z kadrą zawodowych oficerów, przymusowym poborem, uzbrojeniem
będącym własnością państwową, konieczne jest centralne zarządzanie. Podobnie jest
z inwestycjami przemysłowymi – wymagają one najpierw wydatków (których nikt z własnej
ochoty nie chciałby ponosić), aby dopiero później odnosić korzyści znacznie większe od
wydatków.
Podobnie jak homeostaza nie zastąpi kierownictwa, tak samo nawet najlepsze
kierownictwo nie zastąpi homeostazy, gdyż działa ona w sposób ciągły, reagując
niezwłocznie na każde zachwianie równowagi funkcjonalnej i składa się z tylu obwodów
regulacyjnych, że sterowanie ich z zewnątrz byłoby nierealne. Aby to docenić, wystarczy

wziąć pod uwagę, że większa część procesów fizjologicznych w organizmach (np. trawienie)
odbywa się nawet bez udziału świadomości. W społeczeństwie homeostaza obejmuje tyle
obwodów regulacyjnych, ilu jest ludzi w tym społeczeństwie – centralne sterowanie każdym
człowiekiem z osobna doprowadziłoby do absurdu, o jakim już była mowa na przykładzie
dworca kolejowego.
Dlatego też trudno uznać za racjonalne i skuteczne skłonności do sterowania
społeczeństwem w jak największym zakresie. Bardziej racjonalne i skuteczne jest dążenie do
rozszerzania zakresu homeostazy, gdyż, jak powyżej wspomniano, przyczynia się ona do
utrzymania równowagi funkcjonalnej w sposób efektywny i bez kosztów. W socjalizmie,
z jego ustrojowej natury, która ogranicza antagonizmy klasowe i sprzyja zbliżaniu klas,
warstw i środowisk społecznych, istnieją ku temu wielkie potencjalne możliwości.
Być może należałoby np. oprzeć na homeostazie szkolnictwo. Obecnie bowiem, i to
chyba na całym świecie, uczniowie odczuwają szkołę jako źródło przymusu, od którego wielu
z nich stara się wywinąć ze szkodą dla siebie, stale przeciążonych nauczycieli
i społeczeństwa. Tymczasem w miarę dojrzewania należałoby raczej pozostawić uczniom
więcej swobody w kierowaniu się własnym interesem i upodobaniami, umożliwiając im
kształcenie się aż do osiągnięcia ich pułapu możliwości intelektualnych, bez popędzania,
hamowania i reglamentowania. Wówczas i nauczyciele z unikanych egzekutorów
obowiązków staliby się obleganymi doradcami i pomocnikami. O tym, że to możliwe,
świadczy pęd młodzieży do sportu, modelarstwa technicznego, sztuki estradowej itp.
Oczywiście nie jest to sprawa do przesądzenia jednym zdaniem, ale z pewnością warto się
nad nią i podobnymi zastanowić.
Rozważając problematykę wykorzystania homeostazy w naszych warunkach
ustrojowych, zwróćmy uwagę na to, że homeostaza społeczeństwa i homeostaza grupy mogą
być z sobą zgodne albo nie. Jedna i druga może też być zgodna z prawem albo nie. Stosując
metodę systemową analizy otrzymuje się pięć następujących możliwości:
1. Homeostaza społeczeństwa i homeostaza grupy są zgodne z sobą i z prawem.
Znaczy to, że interes każdego członka grupy jest taki sam, jak interes każdego obywatela
i pozostaje w granicach prawa. Jest to stan określany jako praworządność.
2. Homeostaza społeczeństwa i homeostaza grupy są zgodne z sobą, ale niezgodne
z prawem. Znaczy to, że prawo nie odpowiada niczyim interesom (np. jest przestarzałe). Jest
ono określone jako nieżyciowe.

3. Homeostaza społeczeństwa jest zgodna z prawem, ale niezgodna z homeostazą
grupy. Znaczy to, że grupa przestępcza dąży do własnych korzyści ze szkodą dla
społeczeństwa.
4. Homeostaza grupy jest zgodna z prawem, ale niezgodna z homeostazą
społeczeństwa. Znaczy to, że grupa podporządkowała sobie prawo dla własnych korzyści. Jest
ona określana jako klika rządząca.
5. Homeostaza społeczeństwa i homeostaza grupy są niezgodne z sobą, a ponadto
każda z nich jest niezgodna z prawem. Znaczy to, że interesy grup są niezgodne z interesem
społeczeństwa, a prawo nie znajduje oparcia u nikogo. Jest to określane jako anarchia.
Rzecz jasna, w żadnym społeczeństwie nie występuje wyłącznie jedna z tych sytuacji,
znajomość ich jednak ułatwia rozeznanie ich jako składników życia społecznego oraz dążenie
do ich zmian w pożądanym kierunku.

Człowiek jako system autonomiczny

Jeżeli spośród wszelkich systemów wyodrębnić systemy autonomiczne, czyli mające
zdolność do sterowania się, a ponadto zdolność do przeciwstawiania się utracie zdolności do
sterowania się, to można dowieść, że człowiek jest jednym z systemów autonomicznych. Na
podstawie analizy właściwości sterowniczych systemu autonomicznego można więc wnosić
o właściwościach sterowniczych człowieka, czyli o przyczynach ludzkiego zachowania.
Wśród nich można rozróżniać właściwości elastyczne, na które można w znacznym
stopniu wpływać, oraz właściwości sztywne, nie poddające się żadnym wpływom
(perswazjom, represjom). Zespół sztywnych właściwości sterowniczych człowieka stanowi
jego charakter.
Wynika stąd, że doprowadzenie do zgodności między elastycznymi właściwościami
jakiegokolwiek człowieka a jego sytuacją życiową jest możliwe na dwóch drogach: przez
dostosowanie człowieka do sytuacji, albo przez dostosowanie sytuacji do człowieka.
Natomiast w odniesieniu do sztywnych właściwości człowieka istnieje tylko jedna
możliwość: dostosowanie sytuacji do człowieka.
Wyjaśnia to błędność dość powszechnego mniemania, jakoby możliwe było
ukształtowanie psychiki człowieka w pożądany sposób za pomocą odpowiedniego
wychowania. Jest to możliwe tylko w odniesieniu do właściwości elastycznych (np. przez
udostępnienie określonego wykształcenia), natomiast nie jest możliwe w odniesieniu do
właściwości sztywnych, czyli do charakteru człowieka. Do zamętu w tych sprawach niemało

przyczynia się wadliwa terminologia widoczna w wyrażeniu „kształtowanie charakteru”,
w którym pojęcie „charakter” jest pomieszane z pojęciem „osobowość”, obejmującym
wszystkie właściwości psychiczne człowieka zarówno sztywne, jak i elastyczne.
Jest oczywiste, że dla każdego człowieka podstawowe znaczenie ma rozeznanie
własnego charakteru, może go to bowiem uwolnić od jałowych rozterek i daremnych
wysiłków w „poprawianiu” sobie charakteru. Zamiast tego powinien skoncentrować się na
wykorzystywaniu swoich właściwości elastycznych.
Ponadto użyteczne jest rozeznanie charakteru innych osób, aby wiedzieć, jak z nim
postępować, a w każdym razie powstrzymać się od skazanych z góry na niepowodzenie prób
„przerabiania” im charakteru.
Z cybernetycznego punktu widzenia można wyróżnić sześć podstawowych
właściwości charakteru, w tym trzy informacyjne oraz trzy energetyczne.
Do informacyjnych (intelektualnych) właściwości charakteru należą:
– pojemność informacyjna (określająca inteligencję);
– rejestracyjność (określająca pojętność);
– preferencja (określająca talent).
Do energetycznych właściwości charakteru należą:
– dynamizm (określający postawy);
– tolerancja (określająca swobodną akceptację bodźców);
– podatność (określająca wymuszoną akceptację bodźców).
Ramy niniejszego artykułu nie pozwalają na choćby pobieżne omówienie roli tych
właściwości charakteru w ludzkich dążeniach, stosunkach międzyludzkich, wyborze
i uprawianiu zawodu itp.∗).
Tutaj ograniczymy się do zaznaczenia, że człowiek – jak każdy system autonomiczny
– jest wyposażony w tor przepływu informacji i tor przepływu energii, a ponieważ każdy
z tych torów ma wejście i wyjście, więc wynikają stąd cztery rodzaje potrzeb ludzkich:
– możność pobierania informacji;
– możność wydawania informacji;
– możność pobierania energii;
– możność wydawania energii.
Nic dziwnego, że już od zamierzchłej przeszłości jako środki ujarzmiania ludzi były
stosowane:

∗)

Szerzej piszę o tych sprawach w książce: Cybernetyka i charakter, Warszawa 1976 r.

– ograniczanie wiadomości;
– ograniczanie wypowiedzi i decyzji;
– ograniczanie konsumpcji;
– ograniczanie działalności;
bądź też:
– wmuszanie niechcianych wiadomości;
– wymuszanie niechcianych wypowiedzi i decyzji;
– wmuszanie niechcianej konsumpcji;
– wymuszanie niechcianej działalności.
Pierwsze cztery z tych środków ludzie odczuwają jako naruszanie ich wolności, drugie
zaś jako naruszanie ich godności.

∗
Przydatność metod cybernetycznych do analizowania procesów sterowniczych
w społeczeństwie przyczyniła się do powstania cybernetyki społecznej (podobnie jak
powstała cybernetyka techniczna, biocybernetyka itp.). U nas jest od niedawna przedmiotem
wykładanym (w ramach studiów nauk politycznych) w kilku uniwersytetach.
Są to jednak dopiero początki. Cybernetyka społeczna powinna się stać jednym
z podstawowych składników wykształcenia współczesnych kadr kierowniczych, a elementy
cybernetycznego rozumienia zjawisk powinny być przyswajane już w szkole średniej.
Nie twierdzę, że cybernetyka społeczna stanowi panaceum na nasze kłopoty. Ale jej
zastosowanie może się z pewnością do ich rozwiązania przyczynić.

