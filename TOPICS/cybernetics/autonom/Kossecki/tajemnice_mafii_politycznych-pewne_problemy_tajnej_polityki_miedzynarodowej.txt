=== tajemnice_mafii_politycznych-pewne_problemy_tajnej_polityki_miedzynarodowej ===
Converted from: tajemnice_mafii_politycznych-pewne_problemy_tajnej_polityki_miedzynarodowej.doc
Generated by: textract


http://autonom.edu.pl

Józef KOSSECKI, Tajemnice mafii politycznych, Wyd. Szumacher,  Kielce  1991,
s. 237-259.

Skanowanie i opracowanie W.D. (autonom@o2.pl).

(Ostatni rozdział  książki  poświęcony  tajnej  polityce  brytyjskiej  wobec
Polski.)



               PEWNE PROBLEMY TAJNEJ( POLITYKI MIĘDZYNARODOWEJ



       Kiedy w 1904 r. wybuchła wojna między Japonią  a  carską  Rosją,  dla
Polaków powstała nowa okazja do walki  z  caratem.  Chcąc  wykorzystać  nową
sytuację, do Tokio udali się w tymże roku przywódca Narodowej  Demokracji  –
Roman Dmowski oraz przywódca prawicowego nurtu PPS – Józef Piłsudski.
       13 lipca 1904 r. Piłsudski złożył  w  japońskim  Ministerstwie  Spraw
Zagranicznych memoriał, w którym przekonywał Japończyków,  że  Polacy  są  w
stanie wywołać powstanie, które pociągnie za sobą również  powstania  innych
ciemiężonych przez carat narodów, co w  rezultacie  doprowadzi  do  rozbicia
imperium  carskiego.  15  lipca  1904  r.  Piłsudski  rozmawiał  z  zastępcą
japońskiego szefa Sztabu Generalnego,  generałem  Muratu,  proponując  akcję
dywersyjną i wywiadowczą  na  tyłach  armii  carskiej  za  udzielenie  przez
Japonię  pomocy  technicznej  –  przede  wszystkim  w  broni  i  amunicji  –
kierowanej przez niego organizacji.
       Dmowski  był  przeciwny  polskiej  akcji  powstańczej  przeciw  Rosji
carskiej. W rozmowach,  które  prowadził  z  japońskim  wiceministrem  spraw
zagranicznych, Chindą, i dyrektorem Departamentu Politycznego, Yamazą,  oraz
generałem Muratu, a także w memoriale  opracowanym  na  żądanie  japońskiego
szefa  sztabu,  generała  Kodamy,  przekonywał  Japończyków,  że   powstanie
polskie nic by Japonii nie dało, a dla Polski byłoby  katastrofą.  Powstanie
niewątpliwie spowodowałoby  w  Rosji  wybuch  antypolskiego  nacjonalizmu  i
zostało ostatecznie krwawo stłumione. Polacy po każdym stłumionym  powstaniu
na trzydzieści lat zupełnie opadają z sił. Natomiast sama  groźba  powstania
/które nie wybucha/ wiąże stale pewne siły rosyjskie.
       Argumenty Dmowskiego  przekonały  japońskie  kierownictwo  i  generał
Muratu zawiadomił go, że dowództwo japońskie nie udzieli poparcia  powstaniu
w Polsce.
       Każdy, kto próbował uzyskać  audiencję  u  jakiegokolwiek  dygnitarza
państwowego, wie, że dla  ludzi,  którzy  nie  zajmują  żadnych  odpowiednio
wysokich oficjalnych stanowisk, nie jest to rzeczą łatwą.
       W 1904 r. ani Dmowski, ani Piłsudski nie piastowali żadnych  wysokich
oficjalnych  stanowisk,  z  racji  których  mieliby  ułatwiony   dostęp   do
japońskich  dygnitarzy.  Gdyby  do   Japonii   pojechali   bez   uprzedniego
przygotowania gruntu, prawdopodobnie skończyłoby się na rozmowach z  jakimiś
niższymi  oficerami  wywiadu  japońskiego   lub   z   niższymi   urzędnikami
Ministerstwa Spraw Zagranicznych.
       Dmowski będąc w latach 1898-1899 w Londynie, dzięki  swym  angielskim
znajomym poznał wpływowego dyplomatę japońskiego, krewnego generała  Kodamy.
Dzięki temu mógł w 1904 r. dotrzeć do  tego  generała  i  innych  dygnitarzy
japońskich.  Piłsudski  również   nawiązał   kontakt   z   przedstawicielami
japońskiego kierownictwa podczas swego pobytu w Londynie, a w samej  Japonii
przygotowywał dla niego grunt niejaki James Douglas, który przyjechał tam  w
1904 r. przed Piłsudskim.
       J. Douglas był obywatelem brytyjskim urodzonym w Polsce  i  doskonale
władał językiem polskim. Do Japonii przyjechał oficjalnie jako  korespondent
endeckiego „Słowa Polskiego”, a przy tym był  członkiem  PPS.  Na  podstawie
lektury listów Douglasa do działaczy  PPS  W.  Jodki  i  B.  Jędrzejowskiego
można się przekonać, że obserwował on  poczynania  Dmowskiego  w  Japonii  i
szczegółowo informował o nich swych przyjaciół z PPS-u.  W  Japonii  zresztą
starał się „obstawiać” zarówno Dmowskiego, jak i Piłsudskiego.  Cieszył  się
też zaufaniem władz japońskich, którym zaoferował  swe  usługi  jako  cenzor
korespondencji Polaków z armii rosyjskiej, którzy  dostali  się  do  niewoli
japońskiej.
       Analiza całego życiorysu Douglasa, a zwłaszcza jego zachowania w 1904
r. prowadzi do wniosku, że  w  rzeczywistości  był  on  w  Japonii  „aniołem
stróżem” zarówno Piłsudskiego, jak  i  Dmowskiego,  z  ramienia  brytyjskich
służb,  które  za  jego  pośrednictwem  mogły  skutecznie  kontrolować   obu
przywódców dwu polskich obozów politycznych – endecji oraz prawicy PPS.
       Przykład J.  Douglasa  pozwala  się  zorientować  w  wieloszczeblowej
technice  tajnego  sterowania.  Dla  nie  wtajemniczonej  szeroko   polskiej
publiczności był on korespondentem endeckiej gazety,  który  przesyła  mniej
lub bardziej interesujące informacje dla swego  pisma,  dla  węższego  grona
wtajemniczonych z PPS było wiadome, ze Douglas nie  jest  endekiem,  lecz  z
ramienia PPS obserwuje poczynania Dmowskiego  oraz  przygotowuje  w  Japonii
grunt dla Piłsudskiego. Prawdopodobnie nikt z Polaków  nie  wiedział,  że  w
rzeczywistości głównym zleceniodawcą Douglasa jest tajna  służba  brytyjska,
dla której zbierał on informacje zarówno o Dmowskim,  jak  i  o  Piłsudskim.
Dostarczając odpowiednich informacji – tak endekom, jak Piłsudskiemu i  jego
ludziom – mógł też Douglas  w  sposób  niewidoczny  i  dla  jednych,  i  dla
drugich /zwłaszcza gdy  nie  znali  oni  ówczesnych  celów  tajnej  polityki
brytyjskiej/ wywierać dyskretny wpływ  na  ich  poglądy  i  działania.  Tego
rodzaju ukryta inspiracja może być często bardziej skuteczna  niż  oficjalne
jawne sterowanie.
       Tajna polityka międzynarodowa jest tą właśnie dziedziną  życia,  przy
badaniu  której   metody   analizy   cybernetyczno-społecznej   mogą   oddać
szczególne usługi.
       Metodami   tajnego   sterowania   w   polityce   międzynarodowej   od
niepamiętnych czasów  posługują  się  niemal  wszystkie  suwerenne  państwa.
Bardzo często bowiem w stosunkach  międzynarodowych  występują  sprzeczności
interesów poszczególnych państw i wówczas państwo, które  chce  swe  zamiary
zrealizować, albo jawnie wymusi siłą /wojskową, ekonomiczną lub  polityczną/
rozwiązania zgodne ze swymi interesami, albo też musi  je  realizować  jakąś
okrężną drogą, która na pozór prowadzi w innym kierunku niż  ten,  w  którym
nie chcą podążać przeciwnicy. Zwłaszcza w tym drugim wypadku  tajność  celów
i metod polityki realizowanej przez dane państwo stanowi zasadniczy  warunek
jej powodzenia.
       Badanie tajnej polityki międzynarodowej  jest  jednak  bardzo  często
utrudnione brakiem odpowiednich źródeł  historycznych,  w  których  wyłożone
byłyby tajne cele i metody polityki zagranicznej poszczególnych państw.  Nie
należy się temu dziwić  –  ostatecznie  państwo  prowadzące  tajną  politykę
międzynarodową z reguły nie jest zainteresowane  ujawnianiem  naukowcom  jej
celów i  metod,  zwłaszcza  wówczas,  gdy  nie  straciły  one  jeszcze  swej
aktualności. Politycy wiedzą  dobrze,  że  tak  w  życiu  osobistym,  jak  i
międzynarodowym, jeżeli się ma jakieś tajne  cele  do  zrealizowania  i  nie
chce się, aby przeciwnik zorientował się o co chodzi,  to  najlepiej  udawać
naiwnego, aby uśpić czujność obiektów tajnego sterowania.
       Najciekawsze  materiały  dotyczące  tajnej  polityki  międzynarodowej
przechowywane są najczęściej w  archiwach  różnego  rodzaju  tajnych  służb,
które z reguły nie są skłonne udostępniać ich badaczom. Do badań  udostępnia
się zwykle materiały zdezaktualizowane, a często nawet przedtem usuwa się  z
archiwów  materiały  dotyczące  śliskich  i  kompromitujących  spraw,  które
właśnie mogłyby być najciekawszym obiektem badań.
       Ale tajna polityka, jeżeli jest skuteczna, doprowadza do  określonych
rezultatów, które ostatecznie wychodzą komuś na  korzyść,  jeżeli  przy  tym
tajne sterowanie prowadzone było konsekwentnie, przez długi czas,  opierając
się na znajomości ogólnych praw rządzących  wszelkimi  procesami  sterowania
społecznego można  przeprowadzić  analizy  jakościowe  i  obliczenia,  które
pozwalają  na  wykrycie  zarówno  celów,  jak  i   metod   tajnej   polityki
międzynarodowej poszczególnych państw.
       Bardzo ciekawym i wdzięcznym obiektem badań tego rodzaju  jest  tajna
polityka  brytyjska,  której  analizie  poświęcimy  w  niniejszym  rozdziale
więcej uwagi. Polityka ta przez długi czas wywierała istotny wpływ  na  losy
naszego narodu.
       Historycy, którzy chcieliby badać tajną politykę Wielkiej Brytanii  w
stosunku do Polski oraz tajne wpływy brytyjskie na politykę  polską,  potkną
się łatwo o brak materiałów źródłowych w udostępnionych do  badań  archiwach
brytyjskich.   Np.   w   udostępnionych   badaczom   archiwach   brytyjskich
Ministerstwa Spraw Zagranicznych niewiele można znaleźć na ten temat,  a  do
najciekawszych archiwów Intelligence Service  naukowiec  /zwłaszcza  polski/
nie ma dostępu. Ale w tej dziedzinie z  pomocą  przychodzi  właśnie  analiza
cybernetyczna. Tajna polityka brytyjska była bowiem przez długi czas  bardzo
konsekwentna i skuteczna, a  w  związku  z  tym  jej  skutki  bardzo  dobrze
poddają się tego rodzaju analizie.
       W historii każdego państwa występują momenty, w których nie może  już
ono  ukrywać  rzeczywistego  kierunku  swej  polityki,  musi  bowiem  podjąć
decyzje powodujące niedwuznaczne konsekwencje.  Do  takich  momentów  należą
przede  wszystkim  okresy  wojny.  W  czasie  pokoju  i  stabilizacji  można
ostatecznie poprzez różne misterne zabiegi ukrywać cel  swojej  działalności
– kogo naprawdę chce się zniszczyć, ale kiedy zaczyna się wojna,  do  której
dane państwo faktycznie /a nie tylko formalnie/ przystępuje,  wówczas  maska
spada i dla wszystkich staje się jasne, kogo się naprawdę niszczy.
       Jeżeli zbadać, z jakimi państwami w Europie w okresie od XVIII do  XX
wieku Anglia prowadziła poważne wojny, wówczas  ujawnia  się  pewna  żelazna
konsekwencja: zawsze zwalczała ona pierwsze z dwu  najsilniejszych  mocarstw
na  kontynencie  europejskim,  występując  przy  tym  w  koalicji  z  innymi
państwami, a zwłaszcza z drugim z dwu  najsilniejszych  mocarstw  kontynentu
europejskiego.
       W latach 1792-1802, a potem 1805-1815, Anglia w  koalicji  z  różnymi
państwami  kontynentu  europejskiego  walczy  przeciw  Francji  –   najpierw
rewolucyjnej, a potem napoleońskiej. Na przełomie  XVIII  i  XIX  wieku  dwa
najsilniejsze państwa na kontynencie europejskim to Francja i Rosja. W  roku
1800 ludność Francji liczy około 28  milionów,  a  ludność  Rosji  około  40
milionów.  Francja  /wraz  z  wcielonymi  do  niej  wówczas   niefrancuskimi
terytoriami/ produkuje w tym czasie 200 tys.  ton  surówki  żelaza  rocznie,
Rosja natomiast – 162 tys. ton. Żadne z państw kontynentu nie  dorównuje  im
ani pod  względem  potencjału  ludnościowego,  ani  gospodarczego,  ani  też
oczywiście militarnego.  Dzięki  napoleońskiej  polityce  ekspansji  Francja
rozszerza swe terytoria i swoje strefy wpływów  dystansując  Rosję  i  staje
się w związku z tym pierwszym mocarstwem kontynentu  europejskiego.  Właśnie
w tym czasie  Anglia  z  uporem  i  konsekwencją  montuje  kolejne  koalicje
antyfrancuskie i walczy z Francją, przy czym w pierwszym rzędzie  stara  się
pozyskać Rosję, a więc drugie  mocarstwo  kontynentu,  co  jej  się  zresztą
udaje  dzięki  agresywności  Napoleona.  Ostatecznie   Francja   napoleońska
zostaje pokonana,  odebrane  jej  zostają  zdobycze  terytorialne  i  strefy
wpływów.
       W połowie XIX wieku państwo carów rosyjskich jest największym kolosem
ludnościowym kontynentu europejskiego – w 1850 r. liczy  75  milionów  ludzi
/w tym samym czasie Francja i Austria mają po około  36  milionów  ludzi,  a
wszystkie państwa  niemieckie  –  poza  Austrią  –  mają  łącznie  około  34
milionów  ludzi/.  W  dziedzinie  potencjału  gospodarczego  Rosja  –   mimo
zwolnienia tempa rozwoju w okresie panowania Mikołaja I – jest  niewątpliwie
drugim mocarstwem kontynentu. Produkuje ona  240  tys.  ton  surówki  żelaza
rocznie. Z państw kontynentu wyprzedza ją tylko Francja produkująca  wówczas
590 tys. ton surówki żelaza rocznie /Austria produkuje wówczas 162 tys.  ton
rocznie, a wszystkie – oprócz Austrii – państwa niemieckie –  łącznie  około
300 tys. ton/. Rosja Mikołaja I  była  więc  jednym  z  dwu  najsilniejszych
mocarstw kontynentu europejskiego. Ale polityczna waga  Rosji  była  wówczas
większa  niż  Francji.  Francja  była   politycznie   osłabiona   niedawnymi
wstrząsami rewolucyjnymi oraz /a  nawet  jeszcze  bardziej/  reakcją,  która
potem nastąpiła. Rosja carska natomiast  pełniła  funkcję  żandarma  Europy,
poskromiła rewolucję w Austrii i była gotowa  tłumić  ją  również  w  innych
krajach.  W  tym  czasie  zaczął  się  formować  blok  polityczny  rosyjsko-
austriacko-pruski, w którym Rosja grała pierwsze  skrzypce.  Taki  blok  był
niewątpliwie najsilniejszą organizacją polityczną na  kontynencie,  a  Rosja
jako  główne  państwo  tej  organizacji   staje   się   pierwszym   państwem
kontynentu. Anglia montuje w tym czasie koalicję i  prowadzi  przeciw  Rosji
wojnę krymską  w  latach  1854-55,  przy  czym  główną  siłą  militarną  tej
koalicji jest Francja – a więc drugie po Rosji mocarstwo  kontynentu.  Rosja
zostaje pokonana, groźba koalicji rosyjsko-austriacko-pruskiej zażegnana.
       Następną dużą wojną  na  kontynencie  europejskim,  w  której  bierze
udział Anglia, jest I wojna światowa.  W  przededniu  tej  wojny  Niemcy  są
niewątpliwie  pierwszym  mocarstwem  kontynentu  europejskiego.  W  1913  r.
Niemcy wyprodukowały 16 764 tys. ton surówki żelaza, mając w tej  dziedzinie
zdecydowanie  pierwsze  miejsce  w  Europie  /w  tym  samym   roku   Francja
wyprodukowała 5207 tys. ton surówki żelaza, a Rosja 4630 tys.  ton/.  Jeżeli
chodzi o potencjał ludnościowy, to Niemcy zajmują wówczas drugie  miejsce  w
Europie: w 1910 r. miały 65 milionów ludzi, podczas  gdy  Rosja  carska  160
mln. Ale Niemcy sterowały blokiem  państw  centralnych,  do  którego  oprócz
nich należały Austro-Węgry, posiadające w 1910 r. 45 mln ludności, Turcja  i
Bułgaria, co stanowiło łącznie blok  ludnościowy  równoważny  Rosji.  Niemcy
były więc przed pierwszą wojną światową pierwszą potęgą kontynentu i  Anglia
w  koalicji  z  Francją  i  Rosją  /a  więc  drugim  i  trzecim   mocarstwem
kontynentalnym/ podczas pierwszej  wojny  walczyła  przeciw  Niemcom  i  ich
sojusznikom i wojnę tę wygrała.
       Wreszcie  w  przededniu  drugiej  wojny  światowej,  znów   pierwszym
mocarstwem  kontynentu  europejskiego  stały  się  Niemcy  –   w   1939   r.
wyprodukowały 22 500 tys. ton stali,  zajmując  w  tej  dziedzinie  pierwsze
miejsce  w  Europie  /na  drugim  miejscu  był  Związek   Radziecki,   który
wyprodukował w tymże roku 17 654 tys. ton  stali/.  W  tym  samym  roku,  po
włączeniu do III  Rzeszy  Austrii  i  prowincji  czeskich,  ludność  państwa
Hitlera liczyła 79 milionów, zajmując pod tym  względem  drugie  miejsce  po
ZSRR, który  miał  wówczas  około  170  mln  ludności.  Niemcy  hitlerowskie
stanowiły w tym czasie  główną  siłę  bloku  państw  osi,  w  skład  którego
najpierw weszły Włochy, liczące wówczas około 44 mln ludności,  a  następnie
Japonia, posiadająca ok. 72 mln  ludności.  Łącznie  wszystkie  państwa  osi
miały ok. 195 mln ludności, a  więc  więcej  nawet  niż  Związek  Radziecki.
Niemcy stanowiły wówczas pierwszą potęgę kontynentu europejskiego  i  Anglia
podczas drugiej wojny światowej walczy  przeciw  nim  w  koalicji  z  innymi
państwami. Do koalicji  tej  po  agresji  hitlerowskiej  w  1941  r.  wszedł
również Związek Radziecki, a więc drugie wielkie mocarstwo kontynentalne.
       Prowadzenie wojny jest tylko  jednym  ze  sposobów  realizacji  celów
politycznych. Można więc śmiało przyjąć, że w okresach pokoju tajna i  jawna
polityka Wielkiej Brytanii miała analogiczne cele jak  podczas  wojny,  tzn.
zwalczała  ona  najsilniejsze  aktualnie  państwo  kontynentu  europejskiego
starając się  doprowadzić  do  jego  konfliktu  z  drugim  głównym  państwem
kontynentu. Zasada ta jest zresztą całkiem racjonalna. W ten  sposób  bowiem
Anglia cudzymi rękami zwalczała głównego swego  konkurenta  do  hegemonii  w
Europie.
       Z tego punktu widzenia spróbujemy zanalizować tajną politykę Anglii w
stosunku do Polski, poczynając od drugiej połowy XVIII wieku, a  kończąc  na
okresie  drugiej  wojny  światowej.   W   tym   czasie   Polska   nie   była
najsilniejszym mocarstwem kontynentu ani nawet  drugim  mocarstwem  i  wobec
tego polityka  angielska  w  stosunku  do  nas  musiała  być  tylko  funkcją
polityki Wielkiej Brytanii w stosunku do głównego mocarstwa europejskiego.
       W drugiej połowie XVIII wieku dwa główne mocarstwa Europy to  Francja
i Rosja, przy czym w latach mniej więcej 1760-1790 pierwsze  miejsce  należy
do Rosji. W roku 1770 na przykład, Rosja wyprodukowała 83 tys.  ton  surówki
żelaza, podczas kiedy Francja tylko 65 tys. ton, a w  1775  r.  Rosja  miała
ok. 29 milionów ludności, podczas gdy Francja 25 mln.
       Zasadniczym celem polityki angielskiej  w  tym  okresie  musiało  być
zatem  dążenie  do  sprowokowania  konfliktu  między  Francją  a   Rosją   i
oczywiście przeciwdziałanie wzmacnianiu  potęgi  Rosji  /a  także  w  pewnym
stopniu Francji/. Polityka angielska  musiała  więc  przeciwdziałać  zarówno
wykrystalizowaniu  się  rzeczywistego  /a  nie   tylko   wymuszonego   siłą/
przymierza  Polski  z  Rosją,  jak  również  inkorporacji   całego   państwa
polskiego  do  Rosji.  Jedno  i  drugie  stanowiłoby   bowiem   powiększenie
potencjału, którym dysponowała Rosja. Korzystne natomiast z punktu  widzenia
polityki angielskiej było utrzymywanie ciągłych napięć w stosunkach  polsko-
rosyjskich oraz dążenie  do  tego  rodzaju  podziału  terytorium  Polski,  w
którym  Rosja  otrzymałaby  najmniej  wartościowe  pod  względem  potencjału
ludzkiego i gospodarczego obszary.
       Wymarzonym partnerem polityki angielskiej  było  przy  tym  Królestwo
Pruskie. Przed rozbiorami Polski Państwo  Pruskie  było  w  posiadaniu  Prus
Elektorskich, Pomorza Szczecińskiego, Brandenburgii i Śląska. Aby  stać  się
silnym państwem, Prusy musiały doprowadzić do scalenia  tych  terytoriów,  a
do tego droga wiodła tylko poprzez aneksję polskiego Pomorza i  przynajmniej
większej części Wielkopolski. Ale władcy Prus rozumieli dobrze, że bez  tych
terenów państwo polskie nie może na dłuższą metę egzystować.
       O znaczeniu Pomorza dla Polski powiedział wyraźnie  Fryderyk  Wielki:
„Kto posiada Gdańsk i ujście Wisły, ten jest bardziej panem tego  kraju  niż
król, który króluje w Warszawie”. Aby więc trwale  zawładnąć  tymi  ziemiami
Prusy musiały doprowadzić do likwidacji państwa polskiego.
       Wykorzystując uwikłanie się Rosji w wojnę z Turcją, Polska w  trakcie
Sejmu  Czteroletniego  przeprowadza  reformy  zmierzające   do   wzmocnienia
państwa.  Król  Stanisław   August   przeprowadził   wówczas   zręczną   grę
dyplomatyczną –  zaproponował  Rosji  sojusz  przeciwko  Turcji,  przy  czym
Polska miała w związku z tym powiększyć swą armię, wprowadzić szereg  reform
wzmacniających  władzę  królewską,  miała  też  otrzymać  od   Rosji   pomoc
finansową oraz ewentualne nabytki terytorialne kosztem  Turcji,  m.in.  port
Akerman nad Morzem Czarnym.
       Ostatecznie do przymierza polsko-rosyjskiego w wojnie  z  Turcją  nie
doszło,  ale  król  polski  uzyskał  przynajmniej   tyle,   że   Rosja   nie
sprzeciwiała się pewnemu zwiększeniu armii  polskiej  oraz  pewnym  reformom
wewnętrznym w Polsce.
       Gdy jednak zwołano sejm, który miał przeprowadzić konieczne reformy w
Polsce, Prusy  zaczęły  swą  tajną  grę  polityczną.  Ambasadorzy  pruscy  w
Warszawie – najpierw  Buchholtz,  a  potem  Lucchesini  –  prowadzili  tajne
intrygi przeciwko królowi  polskiemu,  które  zmierzały  m.in.  do  wyrwania
królowi  władzy  nad  wojskiem.  Lucchesini  spotykał   się   potajemnie   z
przedstawicielami antykrólewskiej opozycji, uzyskiwał od nich  informacje  i
udzielał im ,,dobrych rad”,  a  potem  sporządzał  odpowiednie  raporty  dla
króla pruskiego.
       W liście do pruskiego ministra Hertzberga z  1  listopada  1788  roku
pisał Lucchesini: „...choćby nas wszystko zawiodło  z  tego,  co  się  tutaj
gotuje, to Rossyanie upierając się przy  zimowych  leżach  w  Polsce,  dadzą
pewno powód do zadarcia z Polakami. Mam już gotowego warchoła, który  poleci
na Ukrainę zaczepić Rossyan w kilkaset szlachty i dać  sygnał  do  ruchawki,
bylebym mu powiedział, że król pruski wesprze  naród  polski”.  I  dodaje  w
postscriptum: „Już po  zapieczętowaniu  niniejszego  pakietu  miałem  z  nim
schadzkę tajemną /trzecią/, na której się upewniłem,  że  jeżeli  na  sessyi
poniedziałkowej król polski weźmie górę  w  sprawie  komendy  nad  wojskiem,
znaczna liczba wojewodów i posłów, nie bacząc wcale na  karę  wyznaczoną  na
reprezentantów narodu za przyzywanie zagranicznej pomocy,  zdecydowana  jest
posłać do Berlina jednego ze swoich, z adresem podpisanym  przez  50  do  60
członków sejmu. Żądają wkroczenia wojsk pruskich, by pod ich  zasłoną,  głów
swoich nie  wystawiając,  mogli  się  rekonfederować.  Rzecz  wprawdzie  nie
zrobiona,  ale  zaręczam,  że  wszystkiego  użyję,  aby  ich  w  tak  dobrym
usposobieniu utrzymać”.[1]
       W listopadzie 1788 r.  przysłano  z  Berlina  do  Warszawy  uroczystą
deklarację, odczytaną w Izbie w dniu 20 listopada, w której oświadczono,  że
król   pruski   czuje   się    w    obowiązku    bronienia    niepodległości
Rzeczypospolitej, chce gwarantować  wolność  jej  ustaw  i  nie  ma  zamiaru
stawać na przeszkodzie jej reformom wewnętrznym.  Oczywiście  deklaracja  ta
nie mówiła  nic  o  rzeczywistych  celach  tajnej  polityki  pruskiej  wobec
Polski.
       Na temat tego, o co naprawdę chodziło królowi  pruskiemu,  tak  pisał
nasz wybitny historyk, Walerian Kalinka:  „A  celem  było  wywołać  zerwanie
między Polską a Rossyą, wywołać zaś dlatego, aby tę ostatnią  przekonać,  że
na żaden wpływ trwały w Polsce liczyć nie może, że król  pruski  potrafi  go
zburzyć, kiedy zechce, że Rossya nie  ma  żadnego  interesu  oszczędzać  tak
lekkomyślnego i zmiennego narodu, a tem samem  zasłaniać  Polski  od  nowego
rozbioru; jednem słowem, celem  było  pozyskać  przyjaźń  Polaków,  aby  ich
później sprzedać Moskwie za kawałek ziemi polskiej”[2].
       Od czasu odczytania w sejmie wspomnianej deklaracji pruskiej przewaga
wpływów Prus w polskim sejmie była  całkowita.  Wyraził  to  ówczesny  poeta
pisząc:
       „Chcesz wiedzieć, co są dzisiaj Zgromadzone Stany?
       Ja ci słowem odpowiem, że to są organy,
       Gdzie każdy klawisz tknięty swą powinność czyni,
       Organista zaś na nich – teraz Lucchesini!”[3]
       Lucchesini puścił w ruch wszystkie swe  wpływy,  aby  doprowadzić  do
zawarcia przez Polskę aliansu z Prusami i tym samym ostatecznie  oderwać  ją
od Rosji. Pomagał mu w tym  bardzo  poseł  angielski  w  Warszawie,  Hailes.
Lucchesini tak przekonywał króla polskiego: ,,/.../  gdy  zawrzecie  z  nami
alians, przynajmniej my was bronić będziemy, a przez traktat  nie  tylko  my
wam gwarantować będziemy granice i independencyą, ale  wraz  z  nami  Turcy,
Szwed, Holandya i Anglia. Bo już ta deklaruje się tandem otwarcie przy  nas,
a was zaprasza do ligi z nami, tej co w Loo była zawarta. Więc jest to  taki
moment, gdzie Polska przyjść może do  związków  z  połową  Europy;  gdy  ten
moment chybi, będzie wzgardzona i zgubiona na zawsze /.../
       Godna uwagi, że Hailes  od  niejakiego  czasu  głośno  przemawiał  po
salonach warszawskich, że rząd W.  Brytanii  zaprosi  Rzpltę  do  potrójnego
przymierza, że sam na wojnę już zdecydowany wyśle niebawem  flotę  na  morze
bałtyckie /.../ Tegoż samego dnia, /opowiada dalej król/ zastałem  wieczorem
Hailesa u Kasztelanowej Podlaskiej na dole. Potwierdził mi słowo w słowo  to
co Lucchesini był mi powiedział. Pytałem się go: »Czegóż  nie  podajesz  nam
tego ministerialnie, na piśmie?« »Bo jeszcze nie mam na to directe  rozkazów
od mego Dworu, tylko od Ewarta z Berlina otrzymałem uwiadomienie«”[4].
       Ostatecznie zabiegi  prusko-angielskie  w  Warszawie  odniosły  pełny
sukces.  29  marca  1790  r.  zawarty  został  traktat  przymierza   polsko-
pruskiego, który swym ostrzem skierowany był przeciw Rosji.
       O co naprawdę chodziło Prusom i  jakie  były  ich  prawdziwe  zamiary
wobec Polski, napisał już w dwa dni potem Lucchesini w  raporcie  dla  swego
króla: „Teraz, kiedy już mamy w ręku tych ludzi i  kiedy  przyszłość  Polski
jedynie od naszych kombinacyj zawisła, kraj ten  posłużyć  może  WKMości  za
teatr wojny i zasłony od wschodu dla Śląska albo też będzie w  ręku  WKMości
przedmiotem targu przy układach pokojowych.  Cała  sztuka  z  naszej  strony
jest w tem, aby ci  ludzie  niczego  się  nie  domyślili  i  aby  nie  mogli
przewidzieć, do jakich ustępstw będą zmuszeni w chwili, gdy  WKMość  za  swe
usługi zażąda od nich wdzięczności”[5].
       10 sierpnia 1790 r. do króla Stanisława  Augusta  zgłosił  się  poseł
angielski w Warszawie, Hailes, i przekonywał go, że Polska powinna  odstąpić
Prusom Gdańsk i Toruń, które im  są  bardziej  potrzebne  niż  Polsce.  Król
polski odpowiedział na to dowcipnie: „Być  może,  że  to  miasto  w  obecnym
położeniu większą dla Króla pruskiego niż dla nas ma wartość; ale wiadomo  W
Panu,  co  od  lat  trzydziestu  wszyscy  wasi  ministrowie  wyznawali,   że
utrzymywanie i obrona Gibraltaru były i są niezmiernym dla  Anglii  ciężarem
i że już nieraz Hiszpania ofiarowała Anglii  bardzo  zyskowne  za  Gibraltar
zamiany. A chociaż handel  angielski  na  Morzu  Śródziemnym  doskonale  bez
niego obejść się może, to jednak żaden z waszych ministrów nie  śmiał  nigdy
takowej umowy  proponować  do  aprobaty  narodu  angielskiego,  znając  jego
wstręt  do  tego  ustępstwa”[6].  Jak  z  tego  widać,  polityka   angielska
popierała Prusy.
       Lucchesini nie był jednak zadowolony z  wysuwania  tej  sprawy  przez
Anglię w nieodpowiednim  momencie.  Ostatecznie  ważniejsze  było  dla  Prus
zorganizowanie tego rodzaju  prowokacji,  która  by  doprowadziła  do  wojny
Rosji z Polską, i w tej sprawie Anglia również wydatnie pomogła Prusom.
       Na początku 1791 r. Anglia stwarza wrażenie, że na serio przygotowuje
się do wojny z Rosją. 27 marca Pitt /popierany zresztą przez  króla  Jerzego
III/ na posiedzeniu angielskiego gabinetu  przeprowadził  uchwałę  dotyczącą
wypowiedzenia wojny Rosji. Następnego  dnia  złożył  w  parlamencie  wniosek
dotyczący powiększenia angielskiej floty wojennej.
       Polacy licząc na powstanie koalicji antyrosyjskiej pod przewodnictwem
Anglii i na wojnę tej  koalicji  z  Rosją  przystępują  do  przygotowania  i
uchwalenia Konstytucji 3 Maja, która była dla Polski niewątpliwie  zbawienną
reformą, ale musiała narazić Polskę na gniew Rosji i doprowadzić do wojny  z
nią. Reforma konstytucyjna 3 Maja miała  szanse  powodzenia  tylko  wówczas,
gdyby Rosja znalazła się w wojnie z całą koalicją.
       Tymczasem w kwietniu 1791 r. zapada w parlamencie angielskim  uchwała
przeciwko wojnie z Rosją, poprzedzona burzliwą dyskusją,  w  trakcie  której
ostro krytykowano Polskę. Koncepcja  koalicji  antyrosyjskiej  upada.  Zanim
jednak Warszawa została poinformowana  o  tej  zmianie  sytuacji,  następuje
uchwalenie Konstytucji 3 Maja.
       W następnym roku Rosja kończy wojnę z  Turcją  i  uderza  na  Polskę.
Prusy oczywiście wykręciły się  od  udzielenia  Polsce  pomocy.  Ostatecznie
dochodzi do drugiego  rozbioru  Polski.  Niedługo  po  nim  nastąpił  trzeci
rozbiór – państwo polskie przestało istnieć.
       Za pomocą  analizy  cybernetyczno-społecznej  można  wykazać,  że  ze
strony Anglii w stosunku do Polski miało w tym  wypadku  miejsce  klasyczne,
podwójne  tajne  sterowanie.  Ze  względu  jednak  na  popularny   charakter
niniejszej publikacji nie będziemy tu przytaczać procedury dowodowej.
       Później,  w   okresie   napoleońskim,   Księstwo   Warszawskie   było
sojusznikiem Napoleona i razem z nim było przez Anglię zwalczane. Po  upadku
Napoleona Księstwo Warszawskie znalazło się w  strefie  wpływów  rosyjskich.
Francja była wówczas pokonana i osłabiona  politycznie,  głównym  mocarstwem
kontynentu  była  Rosja  Aleksandra  I,   która   potencjałem   ludnościowym
zdecydowanie  górowała  zarówno  nad  Francją,  jak   i   innymi   państwami
europejskimi. W 1820 r.  Rosja  miała  47  milionów  ludności,  podczas  gdy
Francja  około  30  milionów,  zaś  potencjał  gospodarczy  Rosji   niewiele
ustępował francuskiemu.  W  1820  r.  Francja  wyprodukowała  165  tys.  ton
surówki żelaza,  a  Rosja  132  tys.  ton.  Potencjał  militarny  Rosji  był
najsilniejszy w Europie.
       Oczywiście więc Anglia, zgodnie z  podstawową  zasadą  swej  polityki
zagranicznej, zaczęła wówczas zwalczać Rosję. Już na Kongresie Wiedeńskim  w
styczniu 1815 r. doszło do układu dyplomatycznego między Anglią,  Francją  i
Austrią, którego głównym  zadaniem  było  przeciwstawienie  się  politycznym
zamysłom cara Aleksandra I. W tym czasie Aleksander I  bronił  na  Kongresie
Wiedeńskim polskich interesów  w  tym  sensie,  że  starał  się  zachować  w
całości Księstwo Warszawskie. Anglia mu te plany pokrzyżowała  doprowadzając
do oderwania Poznańskiego, które przyłączono do Prus, i Krakowa,  z  którego
utworzono Rzeczpospolitą Krakowską.
       Istotny wpływ na nasze losy wywarła angielska  tajna  gra  polityczna
również w okresie powstania styczniowego. Po pokonaniu Rosji  podczas  wojny
krymskiej głównym mocarstwem politycznym kontynentu staje się znowu  Francja
Napoleona III.  Pod  względem  liczby  ludności  ustępowała  tylko  Rosji  i
dorównywała Austrii. W 1850 r. Francja miała 36 milionów ludzi,  tzn.  tyle,
ile Austria, Rosja zaś – 75 milionów. W  dziedzinie  gospodarczej  natomiast
Francja była zdecydowanie  pierwszą  potęgą  na  kontynencie  –  w  1860  r.
wyprodukowała 898 tys. ton surówki żelaza, podczas gdy Rosja tylko 323  tys.
ton, a  Austria  313  tys.  ton.  Przejawiała  też  wówczas  Francja  wielką
aktywność  dyplomatyczną.  Po  Kongresie  Paryskim  w  1856   r.   następuje
zbliżenie polityczne Francji i Rosji.  Francja  w  sojuszu  z  Rosją  byłaby
hegemonem Europy – do tego Anglia nie mogła dopuścić.
       W tym właśnie czasie  Prusy  rządzone  przez  Bismarcka  starają  się
uzyskać dominującą pozycję w Niemczech. Na przeszkodzie  tym  dążeniom  stoi
Austria i Francja. Ale przed rozprawą z przeciwnikami  Bismarck  musi  sobie
zapewnić przynajmniej neutralność Rosji. Tymczasem w  sferach  kierowniczych
państwa  rosyjskiego  przybierają  na  sile  tendencje  propolskie.  Głównym
przedstawicielem tych tendencji jest  brat  cara,  wielki  książę  Konstanty
Mikołajewicz, który w 1862  r.  został  namiestnikiem  Królestwa  Polskiego.
Naczelnikiem władz cywilnych zostaje margrabia Wielopolski, który  rozpoczął
realizację reform,  dzięki  czemu  Królestwo  uzyskało  znów  pewien  zakres
samodzielności  i  swobody.  Ta  propolska  polityka  była  popierana  przez
Francję, Prusy natomiast patrzyły na nią z nienawiścią.
       Tymczasem  22  stycznia  1863  r.   wybucha   w   Polsce   powstanie,
błyskawicznie wykorzystuje to Bismarck i już 8  lutego  1863  r.  zostaje  w
Petersburgu  podpisana  tzw.  Konwencja   Alvenslebena,   w   której   Prusy
zobowiązują  się  do  udzielenia  Rosji  carskiej  pomocy  w  akcji  przeciw
powstańcom. Stanowiło to klęskę propolskiej orientacji na dworze  carskim  i
związało carat z polityką pruską.
       Sam Bismarck tak  pisał  w  swych  pamiętnikach  na  temat  Konwencji
Alvenslebena: „Konwencja ta była udanym pociągnięciem na szachownicy,  które
rozstrzygnęło  partię  toczącą  się  wewnątrz  rosyjskiego  gabinetu  między
wpływem   kierunku   antypolskiego,   monarchicznego    i    polonizującego,
panslawistycznego”[7].
       „W naszym interesie leżało zwalczanie w  rosyjskim  gabinecie  partyj
polskich sympatyj, również i tych w duchu Aleksandra I”[8]. „Trudno  było  z
jaką taką pewnością przewidywać, czy i  jak  długo  ten  polityczny  kapitał
carskiej przyjaźni będzie dla nas praktycznie  możliwy  do  zużytkowania.  W
każdym jednak razie prosty zdrowy rozsądek nakazywał nie dopuścić  do  tego,
aby dostał się on w  posiadanie  naszych  przeciwników,  których  musieliśmy
widzieć w Polakach,  w  polonizujących  Rosjanach  i  w  ostatecznym  wyniku
prawdopodobnie i we Francuzach”[9].
       Napoleon III chciał pomóc Polakom. Próbował nawet wciągnąć do tej gry
Austrię, której pomoc dla  Polski  mogła  być  całkiem  realna  ze  względów
geograficznych. Ostatecznie jednak  plany  te  w  zarodku  zdusiła  polityka
angielska.
       Polityka angielska zastosowała tu klasyczny manewr podwójnego tajnego
sterowania, którego właściwym celem było pokłócenie Francji z  Rosją.  Zaraz
po  wybuchu  powstania  styczniowego,  w  Anglii  rozpoczęły   się   wielkie
demonstracje, podczas których na wszystkie sposoby deklamowano o  miłości  w
stosunku do Polski. 27 lutego 1863 r. w brytyjskim  parlamencie  odbyła  się
wielka debata, która miała charakter  zdecydowanie  propolski.  Równocześnie
odbywały się wiece, wygłaszano  przemówienia,  pisano  artykuły,  w  których
deklarowano się po stronie  Polski.  17  kwietnia  1863  r.  Anglia  wraz  z
Francją i Austrią  składa  w  Petersburgu  notę,  w  której  ujmuje  się  za
Polakami: drugą taką notę złożono 17 czerwca tegoż roku.  Polacy  zapatrzeni
w Zachód i przyjmujący wszystko, co  z  Zachodu  pochodzi  jako  objawienie,
skłonni byli ulegać złudzeniom i brali tę  angielską  grę  dyplomatyczną  za
dobrą monetę. Dzięki temu  angielskie  podwójne  tajne  sterowanie  odnosiło
podwójny sukces – po pierwsze prowokowało Polaków do podtrzymywania walki  z
Rosją,  a  po  drugie  niszczyło  francuską  politykę  zbliżenia  z   Rosją,
wpychając tym samym Rosję w objęcia Prus.
       O tym, że  gra  angielska  nie  miała  faktycznie  na  celu  realnego
przyjścia z pomocą Polsce, świadczy najlepiej fakt,  że  gdy  tylko  Francja
wysunęła realny  plan  przyjścia  z  pomocą  powstaniu  polskiemu,  polityka
angielska od razu go obaliła i nie dopuściła do jego realizacji.
       Ostatecznie powstanie polskie upadło, ale  pozostał  jego  polityczny
owoc w postaci zbliżenia  rosyjsko-pruskiego,  dzięki  któremu  Prusy  miały
zapewnioną życzliwą  neutralność  Rosji,  gdy  w  roku  1864  napadły  Danię
odrywając  od  niej  Szlezwik  i  Holsztyn,  a  następnie  w  1866  r.,  gdy
zaatakowały Austrię  i  Królestwo  Hanoweru,  i  wreszcie  w  1870  r.,  gdy
wszczęły wojnę z Francją. Ostatecznie doszło  do  zjednoczenia  Niemiec  pod
hegemonią Prus.  Powstało  Cesarstwo  Niemieckie,  a  hegemonia  Francji  na
kontynencie przestała Anglii zagrażać.
       Minęło jednak kilkadziesiąt lat i na kontynencie europejskim powstaje
nowe mocarstwo, które jest na najlepszej  drodze,  aby  stać  się  hegemonem
Europy – tym państwem są wówczas właśnie cesarskie Niemcy.
       W ciągu ponad czterech dziesięcioleci, które nastąpiły po zwycięstwie
nad  Francją,  Rzesza   niemiecka   przeżyła   eksplozję   demograficzną   i
przemysłową. W 1870 r. ludność Niemiec wynosiła 41 mln, w 1900 r. 56 mln,  a
w 1913 r. przekroczyła już  67  mln,  co  stanowiło  około  15%  zaludnienia
ówczesnej Europy /dziś taki udział w zaludnieniu naszego kontynentu  mogłoby
mieć państwo posiadające ponad 100 mln ludności/. Produkcja  surówki  żelaza
w Niemczech w 1870 r. wynosiła 1 mln t /8,4% produkcji  światowej/,  w  1900
r. 7750 tys. t /około 18,8% produkcji światowej/, a w 1913 r. 16 764 tys.  t
/21,4% produkcji światowej/.
       W roku 1871 Niemcy w dziedzinie produkcji żelaza wyprzedziły  Francję
a w 1904 r. Anglię. W przededniu I wojny światowej Niemcy miały  już  bardzo
znaczną przewagę nad Wielką  Brytanią  –  zarówno  w  dziedzinie  potencjału
demograficznego, jak i przemysłowego /w 1913  r.  liczba  ludności  Wielkiej
Brytanii wynosiła niecałe 42 mln, zaś produkcja surówki żelaza 10  400  tys.
t/.
       Oczywiście podstawowa zasada polityki angielskiej  nakazuje  Wielkiej
Brytanii podjąć walkę z Niemcami. W tej nowej  sytuacji  Anglia  sprzymierza
się  z  Francją  i  Rosją.  W  rozgrywkach  rosyjsko-niemieckich   istotnego
znaczenia nabiera sprawa polska, nie  należy  się  więc  dziwić,  że  Anglia
znowu zaczyna interesować się Polską. Chętnie  użycza  Polakom  schronienia.
Angielskie tajne służby  starają  się  o  kontakty  z  polskimi  działaczami
politycznymi.
       W latach 1891  –  1902  główny  organ  PPS  „Przedświt”  wychodził  w
Londynie.  Od  1893  r.  zespół  czołowych  działaczy  PPS  osiedlił  się  w
Londynie. Wielokrotnie jeździł  tam  też  Piłsudski,  przebywając  w  Anglii
nawet przez dłuższe okresy. Jeżeli ma się na swoim terytorium jakiś  ośrodek
polityczny, wówczas  nietrudno  pozyskać  nań  wpływ  i  uczynić  zeń  kanał
sterowniczy  własnej  tajnej  polityki.  Nie  musi  to  oczywiście  oznaczać
wyłącznie ordynarnej agenturalnej działalności.  Metody  tajnego  sterowania
mogą mieć o wiele bardziej subtelny charakter – można na  przykład  operować
jakimiś niby społecznymi funduszami, można postarać się o to, aby  określone
osoby pozyskały sobie autorytet i zaufanie  danego  środowiska  i  mogły  mu
następnie  udzielać  „dobrych  rad”,  można  serwować  odpowiednio  dobrane,
„poufne” informacje pochodzące ze sfer „dobrze poinformowanych” itp.
       Kiedy w 1904 r. wybuchła wojna rosyjsko-japońska, właśnie w  Londynie
Piłsudski nawiązał kontakty z Japonią, a jak wspominaliśmy już, zarówno  on,
jak jego przeciwnik Dmowski podczas swej podróży do Tokio  obserwowani  byli
przez Anglika J. Douglasa.
       W okresie poprzedzającym I wojnę światową jeździł do  Anglii  również
przeciwnik Piłsudskiego, Dmowski, i  był  tam  przez  polityków  angielskich
chętnie przyjmowany.
       Podczas I wojny światowej notujemy  znaczne  ożywienie  w  kontaktach
między polskimi działaczami politycznymi a angielskimi sferami  politycznymi
– Dmowski wielokrotnie jeździł do Anglii, a Piłsudski,  mimo  że  początkowo
formalnie występował po stronie państw centralnych,  miał  podczas  wojny  w
Anglii  swego  stałego   przedstawiciela   w   osobie   Augusta   Zaleskiego
/późniejszego  ministra   spraw   zagranicznych,   wybitnego   członka   lóż
wolnomularskich/.
       Polityka Anglii wobec Polski  była  wówczas,  podobnie  jak  dawniej,
funkcją jej polityki wobec Niemiec i Rosji. Jak długo Niemcy  były  silne  i
były kandydatem na hegemona Europy, Anglia zwalczała Niemcy  i  w  tej  grze
karta polska stanowiła jeden z atutów. Stąd  właśnie  działalność  polskiego
Komitetu Narodowego kierowanego przez Dmowskiego,  dążącego  do  odbudowania
Polski mającej oparcie w  zachodnich  aliantach,  spotykała  się  podczas  I
wojny z pewnym poparciem angielskim. Równocześnie jednak angielscy  politycy
myślący perspektywicznie  popierali  również  konkurencyjną  wobec  Komitetu
Narodowego ekipę piłsudczyków z A. Zaleskim na czele.
       Z chwilą pokonania Niemiec następuje zwrot  w  polityce  angielskiej.
Niemcy  są  pokonane,  zdezorganizowane  i  osłabione.  Przestają  więc  być
kandydatem na hegemona  Europy,  zwycięska  jest  natomiast  Francja  i  ona
właśnie jest w tym czasie głównym  mocarstwem  na  kontynencie  europejskim.
Polska jest wówczas naturalnym sojusznikiem Francji, która  zresztą  popiera
Polskę na konferencji wersalskiej. Silna  Polska  stanowiłaby  zbyt  wielkie
wzmocnienie bloku francuskiego, Anglia zatem  zgodnie  z  podstawową  zasadą
swej polityki musi dążyć do osłabienia Polski.
       Jeszcze podczas I wojny światowej Neville Chamberlain /ten sam, który
wsławił się później układem monachijskim/ na jakimś  bankiecie  rozmawiał  z
Dmowskim. Dmowski jak zwykle, korzystając z  okazji,  starał  się  przekonać
angielskiego polityka o tym, że zbudowanie silnej Polski  leży  w  interesie
Wielkiej Brytanii. Chamberlain odpowiedział mu  jednak  twardo,  że  jest  w
błędzie, gdyż interes angielski wymaga, aby Niemcy miały swobodne  pole  dla
swej ekspansji na wschód, a silna Polska przeszkadzałaby im w tym.
       Chamberlain  nie  piastował  jeszcze  wówczas  żadnego  kierowniczego
stanowiska w polityce brytyjskiej i dlatego  mógł  sobie  pozwolić  na  tego
rodzaju   szczerą   wypowiedź,   która   zresztą   była    tylko    odbiciem
perspektywicznych koncepcji polityki brytyjskiej w  stosunku  do  Polski.  Z
tego punktu widzenia jest rzeczą  zupełnie  zrozumiałą,  że  już  w  Wersalu
premier brytyjski Lloyd George nie dopuścił do  przyznania  Polsce  Gdańska,
całości Śląska i Mazur.
       W  rozgrywkach  wewnętrznych  w  Polsce  Anglia  stawiała   na   obóz
Piłsudskiego. W okresie  gdy  Piłsudski  wycofał  się  z  oficjalnego  życia
politycznego i zajmował się działalnością spiskową podczas  swego  pobytu  w
Sulejówku, odwiedzali go tam  zarówno  poseł  brytyjski  Max-Muller,  jak  i
brytyjski attache wojskowy, Clayton. Po zwycięstwie Piłsudskiego w  1926  r.
zarówno w Polsce, jak  i  w  radzieckich  sferach  dyplomatycznych  panowało
przekonanie, że za zamachem Piłsudskiego stała Anglia. Faktem jest,  że  jak
dotychczas nie  udało  się  historykom  znaleźć  wystarczających  źródłowych
potwierdzeń powiązań obozu Piłsudskiego z Anglią, ale tu właśnie  przychodzi
z pomocą metoda analizy cybernetycznej.
       Aby zrozumieć podwójne tajne  sterowanie,  które  w  badanym  okresie
stosowała  Anglia  w  stosunku  do  Polski,  trzeba   najpierw   zanalizować
potencjały,   którymi   wówczas   dysponowały   najważniejsze   państwa   na
kontynencie europejskim.
       Wkrótce po  dojściu  do  władzy  Piłsudskiego  rozpoczął  się  wielki
kryzys,  produkcja  przemysłowa  najważniejszych  państw   kapitalistycznych
spadła bardzo wyraźnie, co oczywiście wpłynęło na ich potencjał  polityczny.
O ile w 1928 r. Francja wyprodukowała 9500 tys. ton stali, a Niemcy  14  500
tys. ton, o tyle w roku 1932 Francja  wyprodukowała  stali  już  tylko  5640
tys. ton, a Niemcy 5770 tys. ton.  W  tym  samym  czasie  Związek  Radziecki
zwiększył swój potencjał przemysłowy i radziecka produkcja stali  wzrosła  z
4251 tys. ton w roku 1928 do 5927 tys. ton w roku 1932.  Z  porównania  tych
liczb wynika, że Związek Radziecki w 1932 r. w produkcji  stali  prześcignął
zarówno Francję, jak i Niemcy, a produkcja stali  w  owym  czasie  może  być
traktowana jako zasadniczy /obok potencjału  ludzkiego/  miernik  potencjału
gospodarczego państwa. Jeżeli  chodzi  o  liczbę  ludności,  to  w  1930  r.
Związek Radziecki miał 154 miliony ludzi, podczas gdy Niemcy 64  miliony,  a
Francja 42 mln.  Kraje  kapitalistyczne  trapiła  wówczas  plaga  bezrobocia
związana z niewykorzystaniem potencjału ludzkiego,  podczas  gdy  w  Związku
Radzieckim starano się wykorzystać w gospodarce  wszystkich  ludzi  zdolnych
do pracy.
       Również potencjał militarny ZSRR zaczynał w tym  czasie  górować  nad
potencjałami głównych krajów kapitalistycznych kontynentu  europejskiego.  W
latach 1930/31 armia radziecka liczyła 562 tysiące  żołnierzy,  podczas  gdy
armia francuska /największa w owym czasie spośród armii europejskich  krajów
kapitalistycznych/  –  452  tysiące  żołnierzy,   Niemcy   posiadały   tylko
stutysięczną Reichswehrę.
       Związek Radziecki stawał się więc wówczas pierwszą potęgą  kontynentu
europejskiego i oczywiście polityka angielska – zgodnie  ze  swą  podstawową
zasadą –  była  w  tym  czasie  skierowana  przeciw  ZSRR.  Jedynym  realnym
sposobem  zwalczania  Kraju  Rad  mogło  być  wtedy  wzmocnienie  Niemiec  i
skierowanie  ich  ekspansji  na  wschód.  Nic  więc  dziwnego,  że  polityka
angielska nie mogła dopuścić do interwencji państw Ententy  w  Niemczech,  w
chwili gdy w 1933 r. doszedł do władzy Hitler, ani też do  antyhitlerowskiej
akcji militarnej, w chwili gdy wojska  hitlerowskie  zajmowały  Nadrenię,  a
następnie Austrię, czy wreszcie Czechosłowację.
       Żeby jednak doszło do zbrojnego konfliktu między Niemcami  Hitlera  a
Związkiem  Radzieckim,  trzeba  było  doprowadzić  do  bezpośredniego  styku
między tymi państwami.  Styk  taki  mógł  powstać  w  dwojaki  sposób:  albo
wówczas, gdy Polska sprzymierzy się militarnie z jednym  ze  swych  sąsiadów
przeciw drugiemu, albo wówczas, gdy państwo polskie zostanie zlikwidowane.
       Ale gdyby Polska  sprzymierzyła  się  z  Hitlerem  przeciw  Związkowi
Radzieckiemu, wówczas Rzesza niemiecka za bardzo by się wzmocniła  –  polska
armia przedwrześniowa, zwłaszcza zmodernizowana i dozbrojona  przez  Niemcy,
stanowiłaby siłę na tyle wielką, że Hitler stałby  się  zbyt  silny  jak  na
potrzeby polityki angielskiej.
       Z  kolei  armia  polska,  sprzymierzona  z  ZSRR  przeciw  Hitlerowi,
stanowiłaby zbyt wielkie – z punktu  widzenia  podstawowej  zasady  polityki
angielskiej – wzmocnienie Związku Radzieckiego.
       Ani więc sojusz ze Związkiem Radzieckim,  ani  też  sojusz  Polski  z
Niemcami  nie  był  korzystny  z  punktu  widzenia   polityki   angielskiej.
Pozostawała więc tylko jedna  ewentualność  –  załatwienia  sprawy  polskiej
zgodnie z polityką angielską: osłabienie Polski, a potem jej likwidacja,  po
której prędzej czy  później  musiało  dojść  do  ataku  Hitlera  na  Związek
Radziecki.
       Jeżeli z tego punktu widzenia  przeanalizujemy  decyzje  kierownictwa
polskiego w okresie od 1926 do 1939  r.,  to  uderzy  nas  zadziwiająca  ich
zgodność z podstawowym kierunkiem polityki brytyjskiej na naszym odcinku.
       Kiedy w 1933 r. Hitler doszedł do władzy,  wówczas  Piłsudski  –  jak
twierdzi  Józef  Feldman  w  swej  książce   „Problem   polsko-niemiecki   w
dziejach”[10] – chciał doprowadzić do wspólnej interwencji polsko-francusko-
angielskiej w Niemczech, ale ostatecznie mocarstwa zachodnie nie  poszły  na
to i Piłsudski poniechał swych planów. Tak czy inaczej stało się faktem,  że
polskie kierownictwo nie podjęło wówczas decyzji o interwencji  w  Niemczech
przeciwko Hitlerowi.
       Potem, kiedy wojska Hitlera zajęły Nadrenię,  Polska  mogła  znowu  –
przynajmniej wspólnie z Francją –  podjąć  przeciwakcję  militarną.  Wówczas
Hitler był jeszcze słaby i  można  go  było  stosunkowo  łatwo  powstrzymać,
ostatecznie jednak do decyzji takiej nie doszło.
       Następnie  wojska  hitlerowskie  zajęły  Austrię  i  wówczas  również
kierownictwo  polskie  nie  podejmuje  żadnej  decyzji  o  przeciwdziałaniu.
Wreszcie  przychodzi  jesień  1938  r.   –   Hitler   zwraca   się   przeciw
Czechosłowacji. Armia  czechosłowacka  była  wówczas  dobrze  i  nowocześnie
uzbrojona,   posiadała   zaplecze   we   własnym    nowoczesnym    przemyśle
zbrojeniowym, a  czeska  granica  z  Niemcami  była  dobrze  ufortyfikowana.
Szczególnie istotne z punktu widzenia polskiego było to,  że  Czechosłowacja
dysponowała  dużą  liczbą  samolotów  i  czołgów,  których  brakowało  armii
polskiej. Elementarny interes państwa  polskiego  wymagał  wówczas  poparcia
Czechosłowacji, ale kierownictwo polskie podjęło wprost  przeciwną  decyzję.
Cały potencjał przemysłowo-wojenny Czechosłowacji wpadł w ręce Hitlera.
       Wszystkie powyższe decyzje polskiego  kierownictwa  przedwrześniowego
nie były wprawdzie zgodne z  elementarnymi  interesami  polskimi,  ale  były
niewątpliwie zgodne z omówionym wyżej kierunkiem polityki brytyjskiej  wobec
Polski.
       Po zajęciu Czech przyszła kolej na Polskę. Zgodnie ze swą  podstawową
zasadą  Anglia  nie  mogła  dopuścić,  aby  Polska   sprzymierzyła   się   z
którymkolwiek ze swych sąsiadów, a  tymczasem  pozostawiona  sam  na  sam  z
Hitlerem  mogła   podjąć   tego   rodzaju   decyzję.   Najlepszym   sposobem
zapobieżenia takiej decyzji było udzielenie Polsce przez  Anglię  gwarancji.
I tak się też stało. Gwarancja angielska niewiele  nam  pomogła  w  1939  r.
bowiem nasi zachodni sojusznicy nie uderzyli na Hitlera.
       Wielu ludziom wydawało się dziwne, dlaczego nie zdecydowali  się  oni
uderzyć na Hitlera ani w roku 1939, ani też wcześniej.  4  czerwca  1946  r.
hitlerowski generał  Jodl  w  swych  zeznaniach  złożonych  podczas  procesu
norymberskiego stwierdził: „Aż do  1939  roku  mieliśmy  oczywiście  możność
zniszczyć Polskę samą. Ale nie mieliśmy nigdy – ani w  r.  1938,  ani  w  r.
1939 – możności wytrzymania koncentrycznego  ataku  ze  strony  tych  państw
/Polski, Francji, Czechosłowacji/ razem. I jeśliśmy nie załamali  się  w  r.
1939, zawdzięczać to  należy  tylko  temu  faktowi,  iż  w  czasie  polskiej
kampanii około 110 francuskich  i  brytyjskich  dywizji  na  zachodzie  było
kompletnie nieczynnych przeciw niemieckim 23 dywizjom”[11].
       A marszałek Keitel /szef Oberkommando der  Wehrmacht/  zeznał  w  tym
samym dniu: ,,... Z czysto wojskowego punktu widzenia trzeba dodać,  że  my,
żołnierze, oczywiście zawsze spodziewaliśmy się ataku  mocarstw  zachodnich,
tj. Francji, w ciągu kampanii polskiej i byliśmy bardzo zaskoczeni  tym,  że
na  zachodzie  –  prócz  małych  potyczek  między  linią  Maginota  a  wałem
zachodnim – do niczego wówczas nie doszło /.../ Z czysto  wojskowego  punktu
widzenia francuski atak podczas kampanii polskiej miałby do czynienia  tylko
z wojskową przesłoną, a nie z rzeczywistą obroną.
       Skoro nic w tym rodzaju  nie  nastąpiło,  my,  żołnierze,  myśleliśmy
oczywiście, że zachodnie mocarstwa nie miały  poważnych  zamiarów,  ponieważ
nie wykorzystały one skrajnie sprzyjającej sytuacji do operacji  militarnych
i nie przedsięwzięły niczego poważnego przeciw  nam  w  ciągu  3-4  tygodni,
kiedy wszystkie niemieckie formacje bojowe były użyte na Wschodzie”[12].
       Ale zastanówmy się, co oznaczałoby dla Anglii pokonanie Hitlera już w
1939 r. Oczywiście wówczas Związek Radziecki stałby się  głównym  mocarstwem
na kontynencie, a pokonane Niemcy nie mogłyby już uderzyć na ZSRR. W  takiej
sytuacji całe uprzednie tajne sterowanie brytyjskie nie osiągnęłoby celu.  A
zatem to, co faktycznie stało się w  1939  r.  i  1940  r.,  było  zgodne  z
zasadniczym kierunkiem tajnego sterowania brytyjskiego.
       Warto jeszcze rozpatrzyć podstawowe decyzje polskiego kierownictwa  z
lat 1926-1939 w sprawach dotyczących naszej obronności.
       Przede wszystkim w latach 1926-1935 nastąpił ogromny  regres  naszego
wojska.
       Lotnictwo polskie, które w 1926 r. posiadało około  800  nowoczesnych
samolotów, w dziewięć lat  później  nie  miało  nawet  jednej  trzeciej  tej
liczby. Wojska techniczne  zostały  tak  zmniejszone,  że  niemal  przestały
istnieć: 30 batalionów saperów zostało skadrowanych do  8,  pułki  łączności
rozwiązano, a broń pancerna i przeciwpancerna była tak mała, że  praktycznie
się nie liczyła. Lotnictwu zabroniono nawet opracowywać doktrynę bojową.
       Po 1935 r.  rozpoczęto  modernizację  polskiej  armii,  rozbudowywano
przemysł zbrojeniowy, który w ostatnich latach przed  wojną  produkował  już
całkiem   nowoczesne   samoloty,   czołgi,   działka    przeciwpancerne    i
przeciwlotnicze. Przyjęto jednak  zasadę,  że  polski  przemysł  zbrojeniowy
musi być samowystarczalny ekonomicznie. W  rezultacie  najlepsze  uzbrojenie
produkowane  przez  polskie  fabryki   było   nawet   w   przededniu   wojny
eksportowane za granicę.
       Na  przykład  od  1937  r.  Państwowe  Zakłady  Lotnicze  produkowały
doskonałe, nowoczesne myśliwce P-24, ale zamiast  dla  polskiej  armii  duża
ich część szła na eksport za granicę. Jeszcze między majem a wrześniem  1939
r.  sprzedano  Bułgarii  36  doskonałych  liniowych  maszyn  P-43.   Z   900
wyprodukowanych   w    1938    r.    pierwszorzędnych    polskich    działek
przeciwpancernych  500  sprzedano   za   granicę.   Analogicznie   większość
produkowanych  w  Polsce  nowoczesnych  działek  przeciwlotniczych   również
eksportowano za granicę.
       Osoby odpowiedzialne za te decyzje tłumaczyły, że taka polityka  jest
słuszna, gdyż pozwala nam zdobyć cenne  dewizy  tak  potrzebne  dla  rozwoju
naszego  przemysłu  zbrojeniowego.  Odpowiedzialny  za   rozbudowę   naszego
lotnictwa generał Rayski stwierdził wręcz, że eksportujemy samoloty  wyższej
jakości niż te, które  dostaje  nasze  lotnictwo,  gdyż  tylko  takie  można
sprzedać za granicą.
       Tego rodzaju decyzje  były  niewątpliwie  tragiczne  w  skutkach  dla
Polski,  ale  przecież  były  zgodne  z  zasadniczym   kierunkiem   polityki
brytyjskiej  wobec  Polski   –   jeżeli   państwo   polskie   miało   zostać
zlikwidowane, to z punktu widzenia polityki brytyjskiej nie  była  potrzebna
silna i dobrze uzbrojona armia polska gdyż mogła tylko  utrudnić  realizację
celu  polityki  brytyjskiej,  jakim  w  tym  czasie  było  doprowadzenie  do
konfrontacji Niemiec hitlerowskich ze Związkiem Radzieckim.
       Ostatecznie więc, również w dziedzinie obronności  większość  decyzji
polskiego  kierownictwa  przedwrześniowego   była   zgodna   z   zasadniczym
kierunkiem polityki brytyjskiej.
       Biorąc pod uwagę tego rodzaju  zbiory  decyzji  i  stosując  znane  w
rachunku  prawdopodobieństwa  twierdzenie   Bayesa   o   prawdopodobieństwie
przyczyn,  obliczono,  że  z  prawdopodobieństwem  0,75  przyczyną   decyzji
polskiego  kierownictwa  w   okresie   1926-1939   było   tajne   sterowanie
angielskie. Jest to wartość prawdopodobieństwa bardzo  duża,  zważywszy,  że
te wartości wahają się w granicach od 0 do  1.  Prawdopodobieństwo  równe  1
oznacza całkowitą pewność.
       Oczywiście pozostaje do wyjaśnienia na razie nie zbadany  problem:  w
jaki sposób sterowanie angielskie w stosunku do Polski  w  latach  1926-1939
mogło być aż tak skuteczne.  Problem  angielskich  kanałów  sterowniczych  w
Polsce przedwrześniowej czeka jeszcze na zbadanie.
       Na koniec z perspektywy czasu trzeba  stwierdzić,  że  okres  drugiej
wojny  światowej  stanowi  przełom,  jeżeli  chodzi  o  skuteczność  zarówno
tajnej, jak i jawnej polityki brytyjskiej. Pod koniec wojny już nie  udawało
się  Anglii  uzyskiwanie  pożądanych  rezultatów.  Nie   było   to   zresztą
przypadkiem,  procesy  rozwoju   społeczno-gospodarczego   doprowadziły   do
sytuacji, w której Anglia przestała liczyć się w świecie /a właściwie  nawet
w Europie/ jako potęga gospodarcza, co z kolei  musiało  pociągnąć  za  sobą
zmniejszenie skuteczności oddziaływań politycznych. Dość  powiedzieć,  że  w
XIX wieku Anglia była pierwszą potęgą  gospodarczą  świata.  Na  przykład  w
1870 r. Anglia wyprodukowała 5960 tys. ton surówki żelaza, podczas  gdy  USA
1670 tys. ton, Francja 1420 tys. ton, Niemcy 1000  tys.  ton,  Rosja  carska
360 tys. ton. Anglia zatem w tym czasie produkowała żelaza więcej  niż  USA,
Francja, Niemcy i Rosja razem wzięte. Po drugiej wojnie światowej układ  sił
przedstawiał się zupełnie inaczej – Anglia  nie  była  już  pierwszą  potęgą
gospodarczą świata. Na przykład w 1950 r. wyprodukowano w  Anglii  16,6  mln
ton stali, podczas gdy w USA w tym samym roku wyprodukowano 87,8 mln ton,  w
ZSRR – 27,3 mln ton, w RFN – 14 mln ton, a we Francji – 8,7 mln ton.
       Jak długo  za  tajną  polityką  brytyjską  stała  odpowiednia  potęga
gospodarcza, tak długo mogła ona odnosić sukcesy – z chwilą gdy  gospodarcza
baza tej polityki przestała być wystarczająca, sukcesy te się skończyły.
       Tajne sterowanie w polityce międzynarodowej, podobnie jak w  polityce
wewnętrznej, nie może zbyt długo powstrzymywać biegu historii.

-----------------------
( Z powodu błędu drukarskiego w oryginalnym tytule  rozdziału  znajduje  się
słowo „tajne” – uwaga M.R.
[1] W. Kalinka: Sejm Czteroletni; Lwów 1881, t. I, s. 187.
[2] Tamże, s. 232.
[3] Tekst wg: W. Kalinka, wyd. cyt., s. 232
[4] W. Kalinka: Sejm Czteroletni; Lwów 1884, t. II, s. 58-59.
[5] Tamże, s. 73.
[6] Tamże, s. 238.
[7] Otto Furst von Bismarck: Gedanken und Erinnerungen; Stuttgart 1898, t.
I, s. 314.
[8] Tamże, s. 308.
[9] Tamże, s. 310.
[10] Katowice 1946 r.
[11] The Trial of German Major War Criminals; London 1947, p. 15, s. 320.
[12] Tamże, p. ll, s. 8.

