=== o_pewnych_stereotypach_wykorzystywanych_do_dzialan_dezinformacyjnych_i_dezintegracyjnych-ocr ===
Extracted from: o_pewnych_stereotypach_wykorzystywanych_do_dzialan_dezinformacyjnych_i_dezintegracyjnych-ocr.pdf
Generated by: pdftotext

http://www.autonom.edu.pl/ - serwis Autonom.
Źródło: Kossecki J., O pewnych stereotypach wykorzystywanych do działań
dezinformacyjnych i dezintegracyjnych. [w:] „Socjotechnika w polityce – wczoraj i dziś”,
Tom 2, Kasińska–Metryka A., Kasowska–Pedrycz A. /red./, Wydawnictwo Uniwersytetu
Humanistyczno-Przyrodniczego Jana Kochanowskiego, Kielce 2009, s. 113-117.

Józef Kossecki

O pewnych stereotypach wykorzystywanych do działań
dezinformacyjnych i dezintegracyjnych

Socjocybernetyczna
analiza
wykorzystującej stereotypy

pojęcia

stereotypu

i

manipulacji

Socjocybernetyka bada procesy sterowania społecznego, przy czym przez sterowanie
rozumiemy wywieranie celowego wpływu na określone zjawiska. Szczególnym rodzajem
sterowania jest manipulacja, która odgrywa istotną rolę w socjotechnice działań politycznych.
Przez manipulację rozumiemy tego rodzaju sterowanie ludźmi, przy którym ukrywa się przed
nimi prawdziwy cel lub nawet sam fakt sterowania ich działaniami. Ludzie skutecznie
manipulowani wyobrażają sobie, że realizują zupełnie inne cele, niż te do których realizacji
faktycznie zmierzają, sądząc, że działają samodzielnie. Takim właśnie manipulacjom są
poddawane miliony wyborców.
Manipulacja stosowana w polityce dotyczy 2 rodzajów procesów, które są niezbędne
do samodzielnego sterowania sobą, zarówno przez poszczególnych ludzi, jak i cały
zorganizowany naród:
– procesów poznawczych,
– procesów decyzyjnych.
W procesach poznawczych podstawą manipulacji jest dezinformacja, polegająca na
zastępowaniu pojęć i opartego na nich krytycznego, samodzielnego myślenia i dochodzenia
do prawdy obiektywnej, stereotypami i opartym na nich myśleniu niesamodzielnym, silnie
wartościującym, w oderwaniu od prawdy obiektywnej.
Kluczem zarówno do pojęć, jak i stereotypów, są najczęściej te same słowa, które są
nazwami doniosłych społecznie obiektów lub zjawisk. Różnica między nimi polega na tym,
że pojęcia mają charakter czysto poznawczy, natomiast stereotypy mają przede wszystkim
charakter wartościujący, wywołując silne emocje (pozytywne lub negatywne), przy bardzo
zawężonym lub nawet niezgodnym z prawdą obiektywną, sensie poznawczym.

Podstawą pojęcia jest jego definicja, stereotyp jest natomiast wpajany bez definicji,
którą zastępuje ocena. Jeżeli ludzi zaprogramuje się określonym systemem stereotypów i
równocześnie oduczy samodzielnego myślenia pojęciowego – a tak właśnie najczęściej
programują szerokie rzesze swych odbiorców media, – to operując odpowiednią propagandą,
odwołującą się do tych stereotypów, można będzie łatwo takich ludzi dezinformować i nimi
skutecznie manipulować.
W procesach decyzyjnych i opartym na nich działaniu, wykorzystuje się rezultaty
opisanych wyżej procesów dezinformacyjnych, w celu wywołania odpowiednich decyzji i
działań społecznych. Pozytywne stereotypy, skojarzone z własnymi celami i prowadzącymi
do ich osiągnięcia decyzjami, ułatwiają podjęcie tych decyzji. Z kolei negatywne stereotypy
skojarzone z celami przeciwnika i decyzjami prowadzącymi do ich osiągnięcia, zapobiegają
im.
Ważnym elementem manipulacji procesami
politycznych, jest dążenie do ich dezintegracji.

decyzyjnymi

u

przeciwników

Główne stereotypy negatywne i pozytywne, używane współcześnie do
dezinformacji i dezintegracji politycznej w Polsce
Obecnie nasz naród, a zwłaszcza jego elity, są zaprogramowane określonym system
stereotypów negatywnych i pozytywnych:
1) stereotypy negatywne
a) służące do manipulowania lewicą i centrum: antysemita, rasista, nacjonalista,
fundamentalista, klerykał, człowiek zacofany, o skrajnych poglądach, nietolerancyjny,
obskurant, oszołom itp.;
b) służące do manipulowania prawicą: agent, komuch, komunista, postkomunista,
ubek, esbek; w szczególności prawicą katolicko-narodową: mason, Żyd, liberał, bezbożnik,
sekciarz, pedał itp.;
2) stereotypy pozytywne
a) służące do manipulowania lewicą i centrum: człowiek tolerancyjny, światły,
postępowy, o postawie otwartej, autorytet moralny itp.
b) służące do manipulowania prawicą: antykomunista, patriota, etosowiec
"Solidarności", w szczególności prawicą katolicko-narodową: narodowiec, antymason, dobry
katolik, człowiek pobożny itp.
Warto zwrócić uwagę, że stereotypy lustracji i dekomunizacji są stereotypami
negatywnymi dla lewicy, zaś pozytywnymi dla prawicy. Analogicznie wśród ludzi o
poglądach lewicowych określenie prawicowiec funkcjonuje jako stereotyp negatywny, a
lewicowiec jako stereotyp pozytywny; natomiast wśród ludzi o poglądach prawicowych jest
dokładnie odwrotnie.
Biorąc pod uwagę, że stereotypy mają bardzo zawężoną stronę poznawczą, a przy tym
wywołują silne emocje, jest oczywiste, że ich używanie – zwłaszcza w skali masowej –
2

sprzyja dezinformacji. Natomiast fakt, że stereotypy funkcjonujące w środowiskach
lewicowych są zasadniczo różne niż te, które funkcjonują w środowiskach prawicowych,
sprzyja dezintegracji całego społeczeństwa. Niezależnie od tego, dezintegracja może być
wywoływana (mniej lub więcej świadomie) zarówno wewnątrz środowisk lewicowych, jak i
prawicowych. W ostatnim czasie ciekawym przykładem procesów dezintegracji środowisk
katolickich, było wykorzystywanie negatywnego stereotypu agenta, które spowodowało
dezintegrację niektórych środowisk katolicko-narodowych.

Rola stereotypów w społecznych procesach poznawczych i decyzyjnych
towarzyszących walce politycznej
Socjotechnika manipulacji opartej na wykorzystywaniu stereotypów w społecznych
procesach poznawczych, towarzyszących walce politycznej, polega na tym, że określonym
ludziom, organizacjom lub działaniom, przylepia się odpowiednie etykietki negatywne lub
pozytywne (nie koniecznie prawdziwe), aby wytworzyć wobec nich określone postawy i
wywołać odpowiednie działania oparte na emocjach.
Manipulatorzy – zwłaszcza polityczni – stosują z reguły tego rodzaju socjotechnikę, że
nie podają definicji pojęć, a tylko wywołują określone emocje związane ze stereotypami. Nie
podają też dowodów prawdziwości swoich twierdzeń, że np. ktoś jest antysemitą, rasistą,
nacjonalistą, komunistą lub antykomunistą, agentem, masonem czy Żydem. Nie o prawdę im
bowiem chodzi, lecz o wywołanie określonych emocji i postaw negacji lub aprobaty.
Warto zwrócić uwagę, że powyższe stereotypy mają najczęściej charakter, lub
przynajmniej podtekst, ideologiczny i polityczny: dla lewicy socjaldemokratyczny, dla
centrum liberalny, dla prawicy antykomunistyczny lub narodowo-katolicki.
Na opisanej wyżej manipulacji w społecznych procesach poznawczych, opiera się
socjotechnika manipulacji w procesach decyzyjnych, której celem jest wywoływanie decyzji
pożądanych, a powstrzymywanie decyzji niepożądanych, z punktu widzenia celów, które chce
się osiągnąć.
Ważnym rodzajem manipulacji w społecznych procesach decyzyjnych, jest
powodowanie dezintegracji przeciwników politycznych, której celem jest rozbicie więzów
łączących atakowaną grupę czy organizację, poprzez zasianie w niej nieufności, niechęci, a w
końcu wzajemnej wrogości wśród jej członków.
Wystarczy komuś przylepić odpowiednią etykietę, a wówczas ludzie przyzwyczajeni
do bezkrytycznego przyjmowania wszelkich informacji, zaczną traktować go tak, jakby treść
tej etykiety była prawdą obiektywną i odpowiednio do tego postępować. Takie etykiety
można upowszechniać w skali masowej gdy się dysponuje mediami – zaś te w Polsce obecnie
są opanowane najczęściej przez obcy kapitał, albo obce osobowe kanały wpływu.
Socjotechnika obrony przed manipulacją w sferze procesów poznawczych, polega na
oduczaniu siebie i innych, myślenia stereotypowego oraz trenowaniu samodzielnego,
krytycznego myślenia pojęciowego. Przy ocenie informacji i twierdzeń podawanych –
zwłaszcza przez media – można pytać o definicje pojęć i dowody twierdzeń. Np. w wypadku
gdy ktoś twierdzi, że jakaś osoba jest agentem, stosowana jest socjotechnika obronna
polegająca na pytaniu, co rozumiemy przez słowo agent i jakie są dowody na to, że dana

3

osoba jest lub była agentem (zgodnie z podaną definicją). Analogicznie w wypadku, gdy ktoś
jest oskarżany o to, że jest antysemitą, stosowana jest socjotechnika obronna, polegająca na
zapytaniu co rozumiemy pod pojęciem antysemity i jakie są dowody na to, że dana osoba –
zgodnie z tą definicją – jest antysemitą.
Socjotechnika obrony przed manipulacją w sferze procesów decyzyjnych, polega na
sprawdzaniu źródeł informacji, zwłaszcza zaś dezintegrujących grupę, a następnie ich
neutralizacji. Osoba, która daną dezinformację lub informację dezintegrującą grupę
przekazuje, może być świadomym lub nieświadomym jej nośnikiem – czyli kanałem
sterowniczym, a wówczas ustala się źródło, które może się okazać wrogim ośrodkiem,
prowadzącym celową działalność zmierzającą do rozbicia danej grupy lub wywołania
różnych niekorzystnych dla niej decyzji.
„Kanały sterownicze oddziałujące na strukturę przeciwnika w procesach politycznej
walki informacyjnej dzielimy na:
1) agenturalne, które są zobowiązane wykonywać wszystkie polecenia ośrodka kierującego
walką informacyjną, teoretycznie z prawdopodobieństwem P=1, w zamian za zapłatę lub inne
korzyści osobiste, albo też z motywów ideowych, etycznych czy prawnych. Klasycznym
przykładem może tu być zarówno tajny współpracownik policji, jak kontrwywiadu czy
wreszcie agent wywiadu, który jest zobowiązany do wykonywania wszystkich poleceń
prowadzącego go oficera;
2) współpracujące, które wykonują tylko te decyzje ośrodka kierującego walką informacyjną,
które są zgodne z ich własnymi celami, robiąc to z własnej woli lub na polecenie własnego
kierownictwa. Mają one też możliwość korygowania ewentualnych błędnych decyzji ośrodka
kierującego walką informacyjną, z którym współpracują, w związku z tym dla takich kanałów
prawdopodobieństwo wykonania decyzji tego ośrodka P<1. Jako przykład może tu służyć
współpraca wywiadów państw suwerennych. W naszej historii współpracownikiem wywiadu
austro-węgierskiego był w pewnym okresie Józef Piłsudski, który nigdy jednak nie był
agentem tego wywiadu;
3) inspiracyjne, które nieświadomie, lub nie całkiem świadomie, wykonują decyzje ośrodka
kierującego walką informacyjną, wprowadzając do systemu przeciwnika algorytmy decyzji i
działań sprzecznych z jego interesami, które dezorganizują jego strukturę, albo też dostarczają
przeciwnikowi odpowiednich informacji, które wpływają na podejmowanie przez niego
samodzielnie szkodliwych dlań decyzji. W stosunku do ludzi stanowiących kanały
inspiracyjne, stosuje się z reguły sterowanie pośrednie, polegające na przekonywaniu,
sugerowaniu i podsuwaniu odpowiednich informacji, dobre rezultaty może też dać wywołanie
u nich poczucia winy, które może stać się motywem usprawiedliwiającym działania na szkodę
własnej struktury – tą ostatnią metodę niejednokrotnie stosowały wywiady alianckie w
stosunku do Niemców podczas II wojny światowej. Człowiek zainspirowany, zwłaszcza gdy
jest ignorantem nie zdającym sobie sprawy ze skutków tego co czyni, działając w dobrej
wierze i wskutek tego będąc wolnym od obaw o zdemaskowanie, które zawsze ograniczają
działania agenta, może niejednokrotnie wyrządzić przeciwnikowi więcej szkód niż agent; z
drugiej jednak strony nie zawsze uda się takiego człowieka odpowiednio zainspirować i w
związku z tym, dla takiego kanału, prawdopodobieństwo wykonania decyzji ośrodka
kierującego walką informacyjną P ≤ 1 . Jako przykład wykorzystania kanału inspiracyjnego
mogą służyć działania niemieckiego wywiadu w przededniu II wojny światowej, który
podsuwał radzieckiemu kontrwywiadowi materiały kompromitujące wielu radzieckich

4

dowódców, inspirując Stalina i jego współpracowników do podjęcia decyzji, w wyniku
których znaczna część radzieckiej kadry wojskowej została zlikwidowana.
Niezależnie od podanego wyżej podziału, możemy zastosować nieco inny, dzieląc
kanały sterownicze oddziałujące na strukturę przeciwnika w procesach walki informacyjnej
na:
1) kanały informacyjne, których zadaniem jest zbieranie i przekazywanie do centrali
kierującej walką, odpowiednich informacji – przede wszystkim o przeciwniku i jego
otoczeniu,
2) kanały sterowniczo-dywersyjne, których zadaniem jest wywieranie wpływu na system
przeciwnika, zwłaszcza zaś inspirowanie jednych a blokowanie innych decyzji i działań.
Obydwa rodzaje wymienionych wyżej kanałów mogą być tajne lub jawne. Np. agent
wywiadu jest kanałem tajnym, zaś attaché wojskowy występujący oficjalnie – kanałem
jawnym”1.

Uwagi końcowe
Na zakończenie powyższych rozważań warto zwrócić uwagę, że największe
możliwości stosowania opisanych wyżej metod politycznej walki informacyjnej, ma aparat
państwowy, który pod tym względem przewyższa wszelkie aparaty partyjne w systemie
demokratycznym. Jest więc całkiem zrozumiałe, że partie, które po wyborach obejmują
władzę, ulegają pokusie, wykorzystania aparatu państwowego w walce z przeciwnikami. Dla
propagandowego uzasadnienia takich działań wykorzystuje się odpowiednie stereotypy,
tłumacząc np., że konieczne jest oczyszczenie aparatu państwowego z agentów lub
komunistów (argumentacja prawicy obejmującej władzę) lub koniecznością oczyszczenia
tegoż aparatu z prawicowych oszołomów (argumentacja lewicy).
Tego rodzaju socjotechnikę działania obserwowaliśmy niejednokrotnie u różnych
partii w Polsce w okresie ostatnich kilkunastu lat. Zjawiska te stanowią zawsze pewne –
mniejsze lub większe – zagrożenie dla demokracji. Obrona przed tego rodzaju zagrożeniami
polega na przestrzeganiu zasady apolityczności aparatu państwowego, która jednak bardzo
często nie była przestrzegana, stając się bardziej propagandowym stereotypem, niż faktyczną
zasadą działania.
W systemach totalitarnych występuje dążenie do pełnego podporządkowania aparatu
państwowego jedynej partii rządzącej – co obserwować było można w państwach
podporządkowanych partiom marksistowskim. Natomiast w hitlerowskiej III Rzeszy wystąpił
proces zlewania się aparatu partyjnego i państwowego.

1

J. Kossecki, Totalna wojna informacyjna XX wieku a II RP, Kielce 1997, s. 4-5.

5

