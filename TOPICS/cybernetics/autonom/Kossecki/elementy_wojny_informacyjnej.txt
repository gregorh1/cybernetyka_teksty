=== elementy_wojny_informacyjnej ===
Converted from: elementy_wojny_informacyjnej.doc
Generated by: textract


http://autonom.edu.pl

Józef Kossecki




                        ELEMENTY WOJNY INFORMACYJNEJ




      Sterowanie  społeczne  jest  to  wywieranie  wpływu  na  społeczeństwo
zmierzające do osiągnięcia określonych  celów.  Manipulacja  natomiast  jest
specyficznym rodzajem sterowania ludźmi, w którym prawdziwe cele - a  często
nawet  sam  fakt  sterowania  -  są  przed  nimi  ukryte.   Ludzie   poddani
manipulacji mogą sobie wyobrażać,  że  walczą  o  swe  własne  interesy  lub
realizują jakieś wzniosłe cele (np. budują nowy ustrój społeczny,  w  którym
żyć się  im  będzie  lepiej),  podczas  gdy  w  rzeczywistości  zmierzają  w
zupełnie innym kierunku. Bardzo często manipulacja polega na tym,  że  ludzi
inspiruje się do działania w sposób ukryty, tak, aby  wyobrażali  sobie,  że
działają samodzielnie i niezależnie.
      Walka informacyjna jest  szczególnym  przypadkiem  procesu  sterowania
społecznego,  którego  celem   jest   niszczenie   przeciwnika   za   pomocą
informacji.
      Informacja  niszcząca,  która  jest  narzędziem  walki  informacyjnej,
spełnia dwojakie funkcje:
      1)  osłabia  strukturę  przeciwnika  -  przede  wszystkim  utrudniając
przekaz informacji między jego kierownictwem i wykonawcami;
      2) inspiruje błędne decyzje kierownictwa i błędne działania wykonawców
przeciwnika  -  inaczej  mówiąc  wprowadza  do  systemu  przeciwnika  błędne
algorytmy decyzyjne i takież algorytmy  działania,  które  go  osłabiają,  a
nawet w pewnych wypadkach mogą go doprowadzić do samozniszczenia.
      Przykładem oddziaływania pierwszego rodzaju może być  utrudnianie  lub
uniemożliwianie  objęcia  stanowiska  przez  dobrego   potencjalnego   szefa
jednostki  w  strukturze  organizacyjnej  przeciwnika,  powołanego   decyzją
przełożonego  wyższego  szczebla;  zaś  przykładem  oddziaływania   drugiego
rodzaju może być skłanianie do  zakupu  wadliwej  licencji  lub  podsunięcie
kierownictwu  przeciwnika  innej  błędnej  (sprzecznej  z  jego  interesami)
decyzji  -  np.  złej   koncepcji   reformy.   Organom   prowadzącym   walkę
informacyjną chodzi  o  to,  by  samemu  uzyskać  jak  największy  wpływ  na
funkcjonowanie  organizacji  przeciwnika,   zaś   jego   ośrodek   decyzyjny
sprowadzić do roli figuranta.
      Manipulacja jest  jedną  z  podstawowych  metod  stosowanych  w  walce
informacyjnej.  Natomiast  jednym  z  głównych  narzędzi  tej   walki   jest
propaganda rozumiana jako planowe oddziaływanie na psychikę ludzi za  pomocą
rozpowszechnianych w skali  masowej  bodźców  o  charakterze  informacyjnym,
zmierzające do ukształtowania  u  nich  odpowiednich  norm  społecznych  lub
spowodowania  odpowiednich  działań  -  w   pierwszym   wypadku   mówimy   o
wychowawczym  oddziaływaniu  propagandy,  w  drugim  zaś  o  jej   działaniu
motywacyjnym.
      Drugim  podstawowym  narzędziem  walki   informacyjnej   jest   wywiad
rozumiany jako wyspecjalizowana i odpowiednio zorganizowana  służba,  której
zadaniem  jest  zbieranie  informacji  o  przeciwniku  i  prowadzenie  walki
informacyjnej. Do obrony przed analogicznymi działaniami  przeciwnika  służy
kontrwywiad.  Wywiad  i  kontrwywiad  nazywane   bywają   łącznie   służbami
specjalnymi.
      Działania zarówno wywiadu jak i kontrwywiadu  powinny  być  wspomagane
przez propagandę, która  z  kolei  od  nich  może  uzyskiwać  wiele  cennych
informacji. Najbardziej skuteczną metodą  dywersji  stosowaną  przez  wywiad
jest  inspirowanie  błędnych  decyzji  przeciwnika  i  wykorzystywanie   ich
skutków. Jest to specyficzny rodzaj manipulacji, której istotą  jest  ukryte
sterowanie przeciwnika w kierunku samozniszczenia.
Kanały sterownicze oddziałujące na strukturę przeciwnika w  procesach  walki
informacyjnej dzielimy na:
      1) Agenturalne, które są  zobowiązane  wykonywać  wszystkie  polecenia
ośrodka kierującego walką informacyjną, teoretycznie  z  prawdopodobieństwem
P=1, w zamian za zapłatę lub inne korzyści  osobiste,  albo  też  z  motywów
ideowych, etycznych czy prawnych. Klasycznym przykładem może tu być  zarówno
tajny współpracownik policji, jak kontrwywiadu czy wreszcie  agent  wywiadu,
który jest zobowiązany do wykonywania  wszystkich  poleceń  prowadzącego  go
oficera.
      2) Współpracujące, które wykonują tylko te decyzje ośrodka kierującego
walką informacyjną, które są zgodne z  ich  własnymi  celami,  robiąc  to  z
własnej woli lub na polecenie własnego kierownictwa. Mają one też  możliwość
korygowania  ewentualnych  błędnych  decyzji   ośrodka   kierującego   walką
informacyjną, z którym współpracują, w związku  z  tym  dla  takich  kanałów
prawdopodobieństwo wykonania decyzji tego ośrodka P<1.  Jako  przykład  może
tu  służyć  współpraca  wywiadów  państw  suwerennych.  W  naszej   historii
współpracownikiem wywiadu austro-węgierskiego był  w  pewnym  okresie  Józef
Piłsudski, który nigdy jednak nie był agentem tego wywiadu.
      3)  Inspiracyjne,  które  nieświadomie,  lub  nie  całkiem  świadomie,
wykonują decyzje ośrodka kierującego  walką  informacyjną,  wprowadzając  do
systemu  przeciwnika  algorytmy  decyzji  i  działań  sprzecznych   z   jego
interesami,  które  dezorganizują  jego  strukturę,  albo  też   dostarczają
przeciwnikowi odpowiednich informacji, które wpływają na podejmowanie  przez
niego  samodzielnie  szkodliwych  dlań  decyzji.   W   stosunku   do   ludzi
stanowiących  kanały  inspiracyjne,  stosuje   się   z   reguły   sterowanie
pośrednie,   polegające   na   przekonywaniu,   sugerowaniu   i   podsuwaniu
odpowiednich informacji, dobre rezultaty  może  też  dać  wywołanie  u  nich
poczucia winy, które może stać się motywem usprawiedliwiającym działania  na
szkodę własnej struktury -  tą  ostatnią  metodę  niejednokrotnie  stosowały
wywiady  alianckie  w  stosunku  do  Niemców  podczas  II  wojny  światowej.
Człowiek zainspirowany, zwłaszcza gdy jest  ignorantem  nie  zdającym  sobie
sprawy ze skutków tego co czyni, działając w dobrej wierze  i  wskutek  tego
będąc wolnym od obaw o zdemaskowanie,  które  zawsze  ograniczają  działania
agenta,  może  niejednokrotnie  wyrządzić  przeciwnikowi  więcej  szkód  niż
agent; z  drugiej  jednak  strony  nie  zawsze  uda  się  takiego  człowieka
odpowiednio  zainspirować  i  w   związku   z   tym   dla   takiego   kanału
prawdopodobieństwo wykonania decyzji ośrodka kierującego walką  informacyjną
[pic].  Jako  przykład  wykorzystania  kanału  inspiracyjnego  mogą   służyć
działania niemieckiego  wywiadu  w  przededniu  II  wojny  światowej,  który
podsuwał  radzieckiemu   kontrwywiadowi   materiały   kompromitujące   wielu
radzieckich  dowódców,  inspirując  Stalina  i  jego   współpracowników   do
podjęcia  decyzji,  w  wyniku  których  znaczna  część   radzieckiej   kadry
wojskowej została zlikwidowana.
      Niezależnie od podanego wyżej podziału, możemy zastosować nieco  inny,
dzieląc  kanały  sterownicze  oddziałujące  na   strukturę   przeciwnika   w
procesach walki informacyjnej na:
      a)  kanały   informacyjne,   których   zadaniem   jest   zbieranie   i
przekazywanie  do  centrali  kierującej  walką,  odpowiednich  informacji  -
przede wszystkim o przeciwniku i jego otoczeniu;
      b) kanały sterowniczo-dywersyjne,  których  zadaniem  jest  wywieranie
wpływu  na  system  przeciwnika,  zwłaszcza  zaś  inspirowanie   jednych   a
blokowanie innych decyzji i działań.
      Obydwa rodzaje wymienionych wyżej kanałów mogą być  tajne  lub  jawne.
Np. agent wywiadu jest  kanałem  tajnym,  zaś  attach  wojskowy  występujący
oficjalnie - kanałem jawnym.
      Oprócz niszczenia systemu przeciwnika, w  walce  informacyjnej  chodzi
również o obronę własnego systemu przed jego niszczącymi oddziaływaniami.
      Tego rodzaju działania obronne w walce informacyjnej można rozpatrywać
w sposób analogiczny jak działania ofensywne, z tym, że ich obiektem  będzie
nie  cały  system   przeciwnika,   lecz   jego   organy   prowadzące   walkę
informacyjną. Np.  w  skali  państwa  obronną  walkę  informacyjną  prowadzi
kontrwywiad, który swe kanały sterownicze -  wszystkich  wymienionych  wyżej
rodzajów  -  instaluje  przede  wszystkim  w  organach  wywiadu  przeciwnika
(działania tego rodzaju można nazwać kontrwywiadem ofensywnym), a  także  we
wszelkich organizacjach, które z wywiadem przeciwnika współpracują lub  mogą
współpracować.  Np.  w  Polsce  przedwojennej  kontrwywiad  naszego  państwa
wprowadzał  swych   agentów   zarówno   do   siatek   wywiadu   radzieckiego
działających przeciwko Polsce, jak i do Komunistycznej  Partii  Polski  oraz
wszelkich organizacji podejrzanych o komunizm lub  współpracę  z  radzieckim
wywiadem.
      Podstawą zwalczania wywiadu przeciwnika jest rozpoznanie jego kanałów.
Kanały sterowniczo-dywersyjne można namierzać  obserwując  ich  działanie  i
jego skutki. Natomiast rozpracowanie kanałów czysto informacyjnych może  być
prowadzone pośrednio - poprzez obserwację  decyzji  i  działań  przeciwnika,
podejmowanych na podstawie dostarczanych przez te kanały informacji.
      Rozpracowanie kanałów sterowniczo-dywersyjnych jest z reguły  znacznie
łatwiejsze niż kanałów czysto informacyjnych, w  związku  z  tym,  w  dobrze
zorganizowanych  organach  walki  informacyjnej,  kanały  te   powinny   być
rozdzielone. Wszelkie naruszenie tej zasady  ułatwia  pracę  kontrwywiadowi.
Np.  przed  wojną  działacze  KPP,  którzy  prowadzili  dywersję  polityczną
przeciw państwu polskiemu, mieli nie kontaktować się  z  radziecką  agenturą
informacyjno-wywiadowczą.  Tymczasem  w   latach   trzydziestych   przestano
przestrzegać tej zasady i  radziecki  wywiad  działający  w  tym  okresie  w
Polsce  niejednokrotnie  wykorzystywał  do  swych  celów  działaczy  zarówno
Komunistycznej Partii Polski, jak Komunistycznej Partii  Zachodniej  Ukrainy
i Komunistycznej Partii Zachodniej Białorusi,  co  oczywiście  wykorzystywał
polski kontrwywiad i wspomagająca go policja, odnosząc w walce  ze  służbami
specjalnymi Związku Radzieckiego duże sukcesy.
      W organach walki informacyjnej PRL panował,  wzorowany  na  rosyjskim,
radzieckim i niemieckim, system preferujący rozbudowę agentury,  która  jest
bardziej dyspozycyjna niż kanały wpływu współpracujące i  inspiracyjne.  Np.
w latach osiemdziesiątych kierownictwo MSW preferowało  ilościową  rozbudowę
agentury, mniej troszcząc się o jej  jakość.  Nadmierna  rozbudowa  agentury
bynajmniej  nie  musi  sprzyjać  efektywności  systemu,  gdyż   łatwo   może
doprowadzić  do   zablokowania   elementów   organizacji   zajmujących   się
ewaluacją, nadmiarem informacji bezwartościowych lub małowartościowych.  Tak
też właśnie stało się w PRL.
      Organy walki informacyjnej Wielkiej Brytanii i  USA  preferują  kanały
sterownicze   współpracujące   i   inspiracyjne,   bardzo   zręcznie    nimi
manipulując.
      Jeżeli struktura przeciwnika jest silnie scentralizowana, bez sprawnie
działających powiązań poziomych, wówczas  jest  ona  bardzo  czuła  na  brak
bodźców  pochodzących  od  centralnego  kierownictwa.  Jeżeli  więc  nastąpi
przerwanie łączności z centralą, albo  też  centrala  przestanie  podejmować
decyzje lub kontrolować ich wykonanie, może  łatwo  nastąpić  dezorganizacja
całej struktury. Również błędne decyzje  centrali  powodują  złe  skutki  od
razu w całej strukturze. Natomiast  nadmiar  decyzji  i  związanych  z  nimi
bodźców, których aparat władzy i wykonawcy nie są  w  stanie  przetworzyć  i
wykonać, może łatwo  doprowadzić do  zablokowania  kanałów  sterowniczych  i
spadku aktywności całej organizacji.
      Te właściwości struktur silnie scentralizowanych ułatwiają prowadzenie
walki informacyjnej przeciw nim. Wystarczy skutecznie  zablokować  centralę,
albo też zainspirować ją do wydawania zbyt wielkiej ilości decyzji,  których
podwładni nie  będą  w  stanie  wykonać  -  a  system  przeciwnika  zostanie
zdezorganizowany.
      W walce  informacyjnej  przeciw  wszelkim  zorganizowanym  strukturom,
zwłaszcza zaś przeciw państwom, są stosowane następujące metody:
      1) Wzmacnianie centralizacji decyzji u przeciwnika, przy  równoczesnym
osłabianiu powiązań poziomych między elementami jego organizacji  -  tak  m.
in. postępowali w latach osiemdziesiątych ci ludzie  w  kierownictwie  PZPR,
którzy w końcu doprowadzili do jej likwidacji.
      2) Inspirowanie błędnej polityki kadrowej u przeciwnika - zwłaszcza  w
obrębie jego  centrali.  Może  tu  np.  wchodzić  w  grę  niewłaściwy  dobór
charakterologiczny,  preferowanie  ludzi  niekompetentnych,   czy   wreszcie
takich, których można łatwo szantażować.
      3) Penetracja centralnego ośrodka decyzyjnego przeciwnika i  rozbudowa
kanałów wpływu na ten  ośrodek.  Pomocni  tu  mogą  być  zwłaszcza  doradcy,
którzy są mniej narażeni na  ewentualne  zdemaskowanie  i  odpowiedzialność,
niż sami decydenci.
      4) Inspirowanie nadmiaru decyzji  lub  inspirowanie  błędnych  decyzji
podejmowanych przez centralne kierownictwo przeciwnika.  Tę  metodę  stosuje
się zazwyczaj  łącznie  z  poprzednią.  Ciekawych  przykładów  dostarcza  tu
działalność hitlerowskiej  policji  bezpieczeństwa  w  okupowanej  Polsce  -
policja ta starała się  penetrować  ośrodki  kierownicze  różnych  ugrupowań
polskiego podziemia, a następnie inspirowała wzajemne walki  między  nimi  -
zwłaszcza między obozem londyńskim i komunistyczną lewicą.
      5) Rozkładanie u przeciwnika - a zwłaszcza w jego  centralnym  ośrodku
decyzyjnym - mechanizmów umożliwiających samosterowanie. Wchodzi  tu  w  grę
demoralizacja, dezinformacja, szerzenie  indyferentyzmu  ideologicznego  pod
przykrywką  apolityczności,  rozkładanie  poczucia   prawnego.   Te   metody
stosowała szeroko carska policja wobec elity opozycyjnej w Rosji, gdy zaś  w
1917 r. opozycja ta objęła władzę, wyszło na jaw, w jakim stopniu  jest  ona
zdemoralizowana.
      6) Blokowanie  przepływu  informacji  i  dezorganizowanie  pracy  tych
elementów  organizacji  przeciwnika,  które   zajmują   się   przetwarzaniem
informacji.  Przykładem  zastosowania  tej  metody  może   być   zasypywanie
odpowiednich   organów   przeciwnika   wielką   ilością    fałszywych    lub
małowartościowych donosów, których sprawdzanie wymaga wiele pracy i  zajmuje
bardzo wiele czasu.
      7) Nasyłanie do struktury przeciwnika  masowej  agentury,  która  jest
łatwo wykrywana i daje zajęcie jego organom  kontrwywiadu  odwracając  uwagę
tych organów od głównych  kanałów  wpływu,  które  oddziałują  na  centralny
ośrodek decyzyjny przeciwnika.  Ta  metoda  była  bardzo  szeroko  stosowana
przez wywiady państw zachodnich w stosunku do państw komunistycznych.
      8) Przechwytywanie dobrych inicjatyw kierownictwa  przeciwnika,  przez
odpowiednie kanały informacyjne i kanały wpływu oraz wypaczanie ich  w  taki
sposób,  by  stawały  się   własną   karykaturą,   zniechęcającą   do   niej
społeczeństwo. Można  to  nazwać  hodowaniem  szczepionek  przeciw  słusznym
inicjatywom przeciwnika, które mogłyby  go  wzmocnić.  Ta  metoda  była  np.
stosowana przez rosyjską policję na przełomie XIX i XX wieku  do  zwalczania
ruchu robotniczego, prowadziło to do narastania spirali prowokacji.
      Wszystkie  te  metody  są  stosowane  w  walce  informacyjnej   między
państwami,  a  także  w  walce  politycznej  między   partiami   i   obozami
politycznymi,  mogą  też   być   stosowane   przez   policję   w   walce   z
przestępczością zorganizowaną.
      We  współczesnej   totalnej   wojnie   informacyjnej   celem   działań
niszczących może być zarówno materiał ludzki (depopulacja), jak  gospodarka,
struktury społeczne,  nauka,  kultura  i  właściwie  każda  dziedzina  życia
społecznego.
      Jako  przykład  bardzo  skutecznych  działań   ofensywnych   w   walce
informacyjnej,  można  wskazać  hitlerowską  totalną   wojnę   informacyjną.
Hitlerowcy bardzo umiejętnie kojarzyli działania agentury z  oddziaływaniami
propagandowymi. Natomiast  przykładem  dobrze  zorganizowanych  służb  walki
informacyjnej prowadzących  działania  defensywne  -  mogą  być  odpowiednie
organy Polski w okresie dwudziestolecia międzywojennego.
      W literaturze zachodniej zamiast terminu walka informacyjna używa  się
z reguły określenia wojna  psychologiczna.  Amerykański  specjalista  z  tej
dziedziny Paul M. A. Linebarger, w swej słynnej -  wydanej  w  1954  roku  w
Waszyngtonie  -  książce  pt.  Wojna  psychologiczna,   podaje   następującą
definicję:
      Wojna psychologiczna  jest  zastosowaniem  przeciwko  nieprzyjacielowi
propagandy łącznie z takimi  środkami  natury  wojskowej,  ekonomicznej  czy
politycznej, jakie potrzebne są dla jej uzupełnienia[1]. Zadaniem  jej  jest
wywieranie wpływu na psychikę przeciwnika w celu  obniżenia  jego  morale  i
doprowadzenia go do stanu uniemożliwiającego kontynuowanie walki.
      P.M.A.  Linebarger  przytacza  następującą  definicję  przyjętą  przez
amerykański Komitet Szefów Sztabów: Wojna  psychologiczna  jest  to  planowe
stosowanie propagandy oraz pokrewnych środków informacji publicznej  w  celu
wywarcia wpływu na opinię  publiczną,  uczucia,  postawę  i  zachowanie  się
nieprzyjaciela  oraz  innych  grup  cudzoziemskich,   tak,   aby   pomóc   w
realizowaniu polityki państwa i jego celów oraz zadań wojskowych[2].
      Stosowane na Zachodzie pojęcie wojny psychologicznej ma  nieco  węższy
zakres niż przytoczone na wstępie pojęcie walki informacyjnej.
      Elementy walki informacyjnej stosowano już w dawnych wiekach,  dopiero
jednak w  XX  wieku  stała  się  ona  autonomiczną  metodą  walki,  która  w
sprzyjających   okolicznościach    może    doprowadzić    do    decydujących
rozstrzygnięć.  W  takim  właśnie  charakterze  była  ona  po  raz  pierwszy
zastosowana przez Hitlera. Po drugiej wojnie światowej  jej  metody  zostały
udoskonalone i w okresie zimnej wojny były stosowane przez  obie  strony.  W
walce tej strona radziecka została pokonana, a  Związek  Radziecki  wraz  ze
swym imperium przestał istnieć.  Charakterystyczne  dla  współczesnej  walki
informacyjnej jest jej ścisłe sprzężenie z  walką  ekonomiczną.  To  właśnie
sprzężenie zadecydowało w zimnej wojnie o klęsce ZSRR i sterowanego  przezeń
imperium.
      Oprócz walki informacyjnej prowadzona jest również walka energetyczna,
która polega na niszczeniu przeciwnika za pomocą  energomaterii;  w  dawnych
czasach była to energia mięśni ludzkich przekazywana materii  broni  białej,
grotów strzał czy włóczni,  potem  znacznie  większa  energia  powstająca  w
wyniku procesu spalania prochu przekazywana pociskom  armatnim,  karabinowym
lub pistoletowym, ostatnio zaś olbrzymia energia termojądrowa.
      Walka ekonomiczna jest mieszanką walki informacyjnej - chodzi  w  niej
m.in. o zdobycie  tajemnic  gospodarczych  przeciwnika  i  ochronę  własnych
tajemnic  -  i  walki  energetycznej,  która  polega   m.in.   na   używaniu
energomaterii skumulowanej  i  przetwarzanej  przez  własną  gospodarkę,  do
niszczenia struktury przeciwnika.
      Walka  energetyczna  i  walka  informacyjna  od  dawna  uzupełniały  i
wspomagały się wzajemnie. Od czasu jednak, gdy po II  wojnie  światowej  dwa
walczące ze sobą o panowanie nad  światem  obozy,  zgromadziły  tak  wielkie
środki niszczenia energetycznego (zarówno klasyczne  jak  i  nuklearne),  że
ewentualny konflikt zbrojny, mógłby grozić zagładą  całej  ludzkości,  coraz
większe znaczenie zyskiwała totalna wojna  informacyjna,  której  zasadniczą
cechą jest ścisłe sprzężenie działań propagandy, wywiadu  i  kontrwywiadu  z
walką ekonomiczną i wyścigiem zbrojeń.
      Ośrodki  strategiczne  zwalczających  się  obozów,   już   w   okresie
dwudziestolecia międzywojennego, stosowały wobec  swych  przeciwników  różne
manipulacje propagandowe sprzężone z operacjami wywiadowczymi, starając  się
im podsuwać tego rodzaju koncepcje, których  realizacja  prowadzić  mogła  w
konsekwencji do ich osłabienia, obezwładnienia lub - w pewnych  wypadkach  -
nawet do częściowego  albo  nawet  całkowitego  samozniszczenia.  Drastyczne
przykłady  tego  rodzaju  manipulacji  znaleźć  możemy  w  historii   okresu
stalinowskiego.
      Po powrocie z XXII Zjazdu KPZR, na którym Nikita Chruszczow  odsłaniał
kulisy stalinizmu w ZSRR, ówczesny I sekretarz KC PZPR Władysław Gomółka,  w
swym sprawozdaniu ze wspomnianego Zjazdu, stwierdził:
      Nie może  ulegać  wątpliwości,  że  prowokacja  i  działalność  obcych
wywiadów  przyczyniły  się  w  niemałym  stopniu  do  masowych   aresztowań,
zwłaszcza w latach 1936-1937 (...)
      Znajduje  to  potwierdzenie  w  pamiętnikarskich  wynurzeniach  byłego
pracownika gestapo dr Wilhelma  H o e t t l a,  który  w  swej  książce  pt.
Tajny  front  przyznaje,  że  rzeczywiście  Związkowi  radzieckiemu  zostały
dostarczone  sfałszowane  przez  gestapowskich  specjalistów  dokumenty,   z
których wynikało,  iż  Tuchaczewski  wraz  z  dowództwem  Armii  Radzieckiej
przygotowuje obalenie Stalina[3].
      Karl Henz Abshagen w swej -  wydanej  w  1955  roku  w  Stuttgarcie  -
książce pt.  Canaris,  podaje,  że  w  1937  r.  szef  RSHA  (hitlerowskiego
Głównego  Urzędu  Bezpieczeństwa  Rzeszy)  Heydrich  zwrócił  się  do  szefa
Abwehry (wywiadu wojskowego) admirała Canarisa, z  żądaniem  przekazania  mu
aktów dotyczących rozmów  generałów  Seecta  i  Hammersteina  z  marszałkiem
Tuchaczewskim  oraz  przysłania  specjalistów  w   fałszowaniu   dokumentów.
Wkrótce po skazaniu na śmierć i straceniu w lipcu 1937  r.  Tuchaczewskiego,
rozpromieniony Heydrich miał drobiazgowo opowiedzieć Canarisowi o  tym,  jak
zorganizował   dostarczenie   fałszywych   dokumentów   radzieckim   władzom
bezpieczeństwa. Sam pomysł tej manipulacji wywiadowczej  miał  pochodzić  od
Hitlera. Biograf admirała Canarisa stwierdza, że dostarczone  przez  gestapo
materiały, poważnie przyczyniły się do  osłabienia  korpusu  dowódców  Armii
Radzieckiej w przededniu wojny.
      Wiele  do  myślenia  daje  też  następujące   stwierdzenie   Zbigniewa
Brzezińskiego (byłego doradcy ds. bezpieczeństwa narodowego  prezydenta  USA
J. Cartera), zawarte w jego książce Plan gry USA - ZSRR:
      (...)  To  paradoks,  ale  dla   Ameryki   komunizm   w   Rosji   jest
błogosławieństwem historii, uwięził bowiem wysoce utalentowany  i  cierpliwy
naród w  systemie,  który  dławi,  marnotrawi  i  zaprzepaszcza  ten  wielki
potencjał[4].
      Warto  w  tym  miejscu  zauważyć,  że  wprowadzany  obecnie  w   Rosji
kapitalizm, z tego  punktu  widzenia,  jest  dla  Ameryki  jeszcze  większym
błogosławieństwem.
      Zarówno walka informacyjna jak związana z nią propaganda manipulacyjna
mają już bardzo długą historię. Np.  z  Księgi  Sędziów  Starego  Testamentu
dowiadujemy  się,  że  w  1245  roku  p.n.e.  w  wielkiej   bitwie   przeciw
Midianitom,  Gedeon,  przy  pomocy  sprytnej  manipulacji  z  zakresu  wojny
psychologicznej,  potrafił  wywołać  panikę  w  obozie  swych  przeciwników,
doprowadzając do tego, że zrezygnowali oni z walki i uciekli.
      W  starożytnych  Chinach  stosowano  zasadę  zastrasz  i  wyprowadź  z
równowagi dowódcę nieprzyjaciela”.
      Typowe operacje z zakresu walki informacyjnej stosowali też Mongołowie
w czasach Dżyngis-chana i jego następców. Planując swe  kampanie  Mongołowie
posługiwali się szpiegostwem i celowo  rozpowszechniali  przeróżne  pogłoski
na temat ogromnej ilości swych wojsk, swej głupoty i  okrucieństwa.  To,  co
nieprzyjaciel o nich myślał, mało ich obchodziło. Chodziło  o  to,  aby  się
ich bał.  Europejczycy  wyobrażali  sobie  lekką,  śmiało  uderzającą,  lecz
liczebnie niewielką  kawalerię  jako  niezliczone  hordy,  agenci  mongolscy
bowiem podszeptywali im tego rodzaju  wiadomości.  Do  dziś  dnia  większość
Europejczyków nie zdaje sobie sprawy ani z niewielkiej  ilości  sił,  ani  z
wyrafinowanej inteligencji dowództwa Mongołów, którzy przed siedmiu  wiekami
na nich napadli.
      Aby wzniecić strach  w  szeregach  wroga,  Dżyngis-chan  wykorzystywał
nawet jego własnych szpiegów. Gdziekolwiek zdołał ich napotkać,  rozpowiadał
niestworzone historie na temat swych niezmierzonych sił. (...)
      Chociaż Mongołowie dobrze się znali na  propagandzie  strategicznej  i
taktycznej, to nigdy nie udało się im  rozwiązać  problemu,  w  jaki  sposób
utrwalić jej wyniki. Nie zdobyli oni prawdziwej lojalności  podbitych  przez
siebie narodów. W przeciwieństwie do Chińczyków, którzy na miejsce  podbitej
ludności sprowadzali swoją własną, lub do mahometan, którzy ujarzmiane  ludy
nawracali na swą  własną  wiarę.  Mongołowie  po  prostu  wprowadzali  swoje
prawa,  zbierali  podatki  i  w  ten   sposób   na   okres   kilku   pokoleń
podporządkowali sobie świat. Lecz świat ten zawalił się  pod  ich  nogami  i
Mongołowie zeszli z areny[5].
      Monarchia hiszpańska posługiwała się skutecznie inkwizycją jako metodą
walki informacyjnej.
      Na przełomie XVIII  i  XIX  wieku  rewolucyjna,  a  potem  napoleońska
Francja, stosowała  wiele  skutecznych  metod  wojny  informacyjnej.  W  tym
okresie coraz większego znaczenia nabiera umiejętność manipulowania  tłumem.
Metody działania przywódców  tłumu  zanalizował  i  opisał  w  swej  słynnej
książce pt. Psychologia tłumu, Gustaw Le Bon. Stwierdził on m.in.:
      Chcąc owładnąć tłumem i pchnąć go do spełnienia jakiegoś czynu, np. by
spalił pałac, ginął na barykadach lub w  obronie  zagrożonej  fortecy,  musi
się go możliwie  z  największą  żywością  zasugerować,  przy  czym  przykład
wywiera też pożądany skutek. W  powyżej  przytoczonych  wypadkach  potrzeba,
aby tłum już był nieco podniecony przez pewne bodźce, a ta jednostka,  która
chce opanować duszę tego  tłumu,  musi  posiadać  pewne  właściwości,  które
zbadam poniżej, nazywając je urokiem. W celu przygotowania podatnego  gruntu
w duszach mas pod pewne idee i  poglądy,  np.  współczesne  zapatrywania  na
społeczeństwo, należy stosować odmienną metodę w postępowaniu. Wódz  potrafi
oddziaływać na tłum w trojaki sposób: twierdzeniem, powtarzaniem  i  zarazą.
Wpływ tych bodźców na duszę tłumu jest  dość  powolny,  ale  raz  osiągnięty
skutek jest trwały i potrafi przetrwać dość długo.
      Najlepszą metodą wszczepienia jakiejś idei w duszę tłumu  jest  proste
twierdzenie,  bez  oparcia  go  o   jakiekolwiek   rozumowanie,   pozbawione
wszelkich  dowodów   i   nie   liczące   się,   nawet   ze   znaną   tłumowi
rzeczywistością. Im myśl zawarta w twierdzeniu jest  bardziej  skupiona,  im
bardziej  pozbawiona  nawet  pozorów  uzasadnienia  i  dowodu,  tym  większą
zdobędzie moc, tym silniej oddziała na  budzenie  się  uczuć  w  tłumie.  Tą
drogą postępowały wszelkie religie,  podając  swe  dogmaty  w  twierdzeniach
prostych i kategorycznych. Każdy mąż stanu, każdy przemysłowiec  zna  dobrze
wartość twierdzenia, bez którego nie mogliby ani  należycie  bronić  pewnych
spraw, ani reklamować swych towarów.
      Twierdzenie  dopiero  wtedy  wywrze  pożądany  wpływ,   kiedy   będzie
ustawicznie powtarzane w tej  samej  formie.  Napoleon  twierdził,  że  jest
tylko jedna dobra forma retoryczna: powtarzanie się.
      Dzięki powtarzaniu wypowiedziane poglądy przenikają do duszy tłumu,  a
w końcu czy są rozumiane czy nie, zostają uznane za prawdę,  nad  którą  nie
ma   dyskusji.   Jeżeli   uwzględni   się   wpływ   powtarzania   na   ludzi
wykształconych,  to  jasno  zdamy  sobie  sprawę  z  tego  wpływu  na  tłum.
Przyczyną tego wpływu jest to, że metodą ciągłego powtarzania,  dany  pogląd
zrasta się organicznie z najgłębszą  dziedziną  nieświadomości,  która  jest
przecież  motorem  naszego  postępowania.  Po  pewnym  czasie,  zaczyna  się
wierzyć w ustawicznie słyszane zdanie bez względu na to czy wypowiedział  je
człowiek światły czy głupi. W tym też leży źródło wielkiej  potęgi  ogłoszeń
w dziennikach. (...) Tylko twierdzenie i ciągłe powtarzanie są  dość  silne,
aby mogły nawzajem się zwalczać.
      Skoro pewne twierdzenie powtórzono odpowiednią ilość  razy,  zwłaszcza
gdy  to  powtarzanie  zyskuje  zgodę  większości  zainteresowanych,  wówczas
powstaje tak zwana opinia  publiczna,  która  z  chwilą  pojawienia  się  na
widowni, niesie ze sobą potężne działanie zarazy. Idee, uczucia,  wierzenia,
poglądy itd.  nurtujące  w  tłumie  posiadają  taką  moc  zaraźliwości,  jak
najbardziej złośliwe bakterie. (...)[6]
      Według Le Bona idee,  aby  mogły  stać  się  własnością  tłumu,  muszą
przybrać najprostszą formę i wejść w treść nieświadomego życia  psychicznego
tłumu oraz w sferę jego uczuć.
      Ideologia jest to system głęboko  zakorzenionych  wierzeń  dotyczących
podstawowych zagadnień życia i spraw człowieka[7].
      (...) Obydwie wielkie wojny wykazały, że znaczenie ideologii lub wiary
politycznej, jako sił napędowych wojny, coraz bardziej wzrasta. Nie są  nimi
już względy zimnej i wyrachowanej dyplomacji. Wojny stają  się  coraz  mniej
rycerskie, wroga traktuje się nie tylko jako człowieka, lecz jako  fanatyka.
Od  dobrego  żołnierza  oprócz  normalnej  wierności   wobec   swej   armii,
uzasadnionej lub nieuzasadnionej, wymaga się wierności wobec  jakiegoś  izmu
lub jakiegoś wodza. Charakter współczesnych  wojen  sprowadza  się  więc  do
charakteru  wojen  religijnych.  Być   może,   że   dawną   technikę   wojen
chrześcijańsko-mahometańskich   lub   protestancko-katolickich    należałoby
ponownie przeanalizować, aby ustalić, które z jej wypróbowanych  doświadczeń
są przydatne  jeszcze  dzisiaj  z  psychologicznego  lub  wojskowego  punktu
widzenia. Ile czasu  potrzeba,  aby  pozyskać  ludzi  przeciwnej  strony?  W
jakich okolicznościach można polegać na słowie honoru wroga? W  jaki  sposób
można całkowicie zniszczyć heretyków (obecnie czytaj:  elementy  wywrotowe)?
Czy wiara wroga ma jakieś słabe punkty,  które  pozwoliłyby  na  skierowanie
jej w odpowiednim czasie przeciwko swym wyznawcom? Jaką formę  powinny  mieć
ulotki   i   wezwania   poruszające   sprawy,   cieszące   się    szacunkiem
nieprzyjaciela, których my jednak nie uznajemy?
      Okres ekspansji islamu - jako wiary i jako mocarstwa - daje nam  wiele
wiadomości natury  proceduralnej,  których  w  naszych  czasach  nie  należy
lekceważyć.  Istnieje  teoria,  że  wiary  człowieka  nie  należy   niszczyć
przemocą  i  że  samo  użycie  siły  nie   wystarczy,   aby   zmienić   jego
zapatrywania. Gdyby to  było  słuszne,  oznaczałoby,  że  Niemcy  nigdy  nie
zostaną zdenazyfikowane i nie ma nadziei na to,  aby  państwa  demokratyczne
zdobyte przez mocarstwa totalitarne podporządkowały się swym  nowym  władcom
lub jeśli się podporządkują, aby znów powróciły  do  zasad  wolności.  Wojny
prowadzone przez dowódców Mahometa i jego następców w ciągu  długiego  czasu
wykazały dwie cechy swej treści  psychologicznej,  które  do  dziś  nic  nie
straciły na swej wartości.
      Naród może przejść z  jednej  wiary  na  drugą,  jeżeli  stanie  przed
alternatywą: zmiana wierzeń  lub  eksterminacja.  Jednostki  upierające  się
przy starej wierze zostaną zniszczone. Aby doprowadzić ludzi  do  nawrócenia
się na nową wiarę, trzeba zmusić ich do udziału w publicznych ceremoniach  i
narzucić im język nowej wiary. Kontrwywiad musi być przy tym stale czujny  i
uważać na opierające się elementy. Nowa wiara zostanie powszechnie  przyjęta
tylko  wtedy,  gdy  pokonana  wiara  pozbawiona   jest   wszelkich   środków
oddziaływania.
      Gdyby jednak szybkie i masowe nawracanie wymagało nazbyt  intensywnych
działań wojennych, ten  sam  rezultat  można  by  osiągnąć  tolerując  starą
wiarę, lecz równocześnie dając nowej szereg istotnych  przywilejów.  Podbity
naród zachowuje w skromnym zakresie swą starą wiarę i zwyczaje,  lecz  tylko
w  życiu  prywatnym.  Wszelki   udział   natomiast   w   życiu   publicznym,
politycznym,  kulturalnym  lub  ekonomicznym  uwarunkowany  jest  przyjęciem
nowej wiary.  W  ten  sposób  członkowie  społeczeństwa,  wybijający  się  w
procesie  bogacenia  się,  zdobywania  władzy  lub  nauki,  w  ciągu   kilku
generacji stają się wyznawcami nowej wiary. To, co pozostaje ze  starej,  to
przesądy pozbawione wszelkiej mocy i majestatu.
      Te dwie zasady pomogły w swoim czasie w rozprzestrzenianiu się islamu.
Zostały one znów zastosowane podczas drugiej wojny światowej  przez  władców
hitlerowskich, pierwsza - w Polsce, na  Ukrainie  i  Białorusi,  druga  -  w
Holandii, Belgii, Norwegii i innych państwach Europy Zachodniej.  Zasady  te
prawdopodobnie stosowane będą również w przyszłości. Pierwsza  z  nich  jest
procesem trudnym, krwawym, lecz szybkim; druga działa tak pewnie  jak  walec
parowy. Jeśli chrześcijanie względnie demokraci lub postępowcy -  kimkolwiek
będą ci ludzie - znajdą się w sytuacji nie uprzywilejowanej i  będą  musieli
wstydzić się swej wiary, a równocześnie otworzy się   przed  nimi  droga  do
nawrócenia się i przejścia na stronę zwycięzcy,  to  wcześniej  czy  później
prawie wszyscy oporni to uczynią. (W języku Vilfredo Pareto określono by  to
prawdopodobnie  jako  zdobycie  powstającej   elity;   dzisiejsi   marksiści
nazwaliby   podobne   postępowanie   wykorzystaniem    potencjalnych    kadr
kierowniczych z klas, których rola  historyczna  się  skończyła;  praktyczny
polityk powiedziałby po prostu: Skończcie już z  tymi  dzielnymi  zuchami  z
opozycji, tak aby nie mogli już wzniecić pożaru)[8].
      Opisane wyżej metody zostały przez marksistów w Polsce zastosowane  do
zwalczania  religii  katolickiej  i  innych  reakcyjnych   poglądów.   Ludzi
głoszących poglądy nacjonalistyczne lub niepodległościowe represjonowano,  a
gdy stawiali czynny opór  niejednokrotnie  nawet  likwidowano  fizycznie.  W
myśl zasady rozdziału Kościoła  od  państwa  starano  się  zepchnąć  religię
wyłącznie do sfery życia prywatnego,  ograniczając  Kościołowi  katolickiemu
możliwości społecznego oddziaływania. Szerszy udział w  życiu  publicznym  i
awans  społeczny,  zwłaszcza  w  strukturze  władzy,  został  -  w   jednych
dziedzinach całkowicie, a w innych  częściowo  -  uzależniony  od  przyjęcia
nowej ideologii, czyli tzw. naukowego światopoglądu. Wymagano też  od  ludzi
udziału w różnych oficjalnych obrzędach - pochodach  1-majowych,  akademiach
w rocznicę wybuchu Rewolucji Październikowej itp. Pod koniec  okresu  władzy
komunistycznej w Polsce spośród ok. 1 miliona kadr  kierowniczych  a  naszym
kraju, prawie 900 tysięcy należało do PZPR.
      Początkowo dało to pewne rezultaty, jednak na dłuższą metę okazało się
mało  skuteczne.  Można  wskazać  różne  tego  powody.  Z  punktu   widzenia
socjotechniki walki  informacyjnej  wskazać  można  trzy  zasadnicze  powody
niepowodzenia walki z religią i Kościołem: 1. walka  informacyjna  przeciwko
Kościołowi i  religii  trwała  -  jak  na  skalę  procesów  historycznych  -
stosunkowo  krótko;  2.  Kościół  nigdy  nie  został  całkowicie  pozbawiony
wszelkich środków oddziaływania społecznego; 3.  w  latach  osiemdziesiątych
zaczął się załamywać system społecznych przywilejów dla wyznawców  naukowego
światopoglądu. Jeżeli  zaś  chodzi  o  walkę  z  nacjonalizmem,  to  procesy
powstawania i kształtowania nowoczesnych narodów podmyły podstawy  wszelkich
imperiów wielonarodowych.
      W ubiegłych wiekach walka  informacyjna  stanowiła  z  reguły  czynnik
niesamodzielny, wspomagający  zasadnicze  operacje,  które  miały  charakter
militarny lub ekonomiczny, a walka energetyczna odgrywała w nich  zasadniczą
rolę. Natomiast w XX wieku zaczęto wojnę informacyjną szeroko stosować  jako
autonomiczną metodę walki, która w  pewnych  warunkach  odgrywać  może  rolę
wiodącą,  prowadząc   do   rozstrzygnięć   decydujących   (przynajmniej   na
określonym etapie walki), zaś walka energetyczna - zarówno  ekonomiczna  jak
i militarna - mają za  zadanie  tylko  wesprzeć  operacje  z  zakresu  walki
informacyjnej. W ten sposób powstała totalna wojna informacyjna.
      Po raz pierwszy w historii w taki  właśnie  sposób  zaczęli  traktować
walkę informacyjną hitlerowcy, którzy  przez  pewien  okres  czasu  odnosili
wielkie  sukcesy   dzięki   zastosowaniu   totalnej   wojny   informacyjnej,
doprowadzając  jej  socjotechnikę  do  perfekcji.  Do  dziś  wiele  ośrodków
programujących walkę informacyjną - zarówno w skali  międzynarodowej  jak  i
krajowej  -  szeroko  stosuje  elementy  socjotechniki   wypracowane   przez
hitlerowców, nie przyznając się zresztą do tego.
      Sam Adolf Hitler mówił jednak,  że  trzeba  uważnie  studiować  metody
działania partii komunistycznych, gdyż są to  jedyne  partie  zdolne  zdobyć
władzę i utrzymać ją przez dłuższy okres czasu.  Hitlerowcy  niejednokrotnie
starali się naśladować  komunistów,  którzy  wypracowali  wiele  skutecznych
metod  socjotechniki  walki  informacyjnej,   ale   w   przeciwieństwie   do
hitlerowców  -  nigdy  nie  byli  w  stanie  odnosić  decydujących  sukcesów
wyłącznie lub głównie dzięki wojnie  informacyjnej.  Jako  główną  przyczynę
tego  stanu  rzeczy  można  tu   wskazać   różnice   doktrynalne.   Doktryna
marksistowska  stanowiąca  podstawę   ruchu   komunistycznego,   przywiązuje
zasadniczą wagę do spraw ekonomicznych,  które  według  niej  stanowią  bazę
wszelkich  procesów  społecznych,  operacje  zaś  informacyjne  zalicza   do
nadbudowy, ponadto tradycja  państwa  rosyjskiego  -  w  którym  to  właśnie
zwyciężyła rewolucja bolszewicka - zasadniczy  nacisk  kładzie  na  problemy
militarne  i  geopolityczne,  którym  podporządkowuje  wszelkie  operacje  z
zakresu walki informacyjnej. Natomiast Hitler w swej  doktrynie  wskazał  na
propagandę jako główny czynnik kreujący organizację polityczną i  decydujący
o skuteczności jej oddziaływania na społeczeństwo.
      Prowadzona w XX wieku totalna wojna informacyjna, wywarła wielki wpływ
na  losy  Polski.  Szczególnie  istotny  był  oczywiście  wpływ  tej   wojny
prowadzonej przez hitlerowskie Niemcy i Związek  Radziecki.  Polskie  służby
walki informacyjnej w okresie  dwudziestolecia  międzywojennego,  prowadziły
przeciw tym dwu mocarstwom skuteczną walkę.
      Po II wojnie światowej, gdy Polska  znalazła  się  w  strefie  wpływów
Związku Radzieckiego, musiała się podporządkować  regułom  panującym  w  tej
strefie -  dotyczyło  to  również  służb  walki  informacyjnej  i  wszelkich
instytucji państwowych tą walką  się  zajmujących.  Jednak  w  miarę  upływu
czasu nasze państwo  wraz  z  wszystkimi  jego  służbami,  uzyskiwało  coraz
większy margines swobody w ramach radzieckiej strefy wpływów.
      W tym okresie polskie  organy  zajmujące  się  walką  informacyjną  na
zewnątrz musiały dość  ściśle  liczyć  się  z  zewnętrznymi  uwarunkowaniami
stwarzanymi przez  globalną  politykę  radziecką.  Natomiast  od  1956  roku
powstał stosunkowo duży margines swobody, który pozwalał toczyć ostrą  walkę
informacyjną na płaszczyźnie wewnętrznej. Walka ta  toczyła  się  nie  tylko
między narodem i władzą, ale  również  między  różnymi  frakcjami  w  obozie
władzy. Te dwie płaszczyzny walki wzajemnie się przeplatały  i  warunkowały,
a ponadto włączały się w nie różne  kanały  wpływu  zewnętrznego  -  zarówno
Wschodu jak i Zachodu.  Stosowano  przy  tym  różne  metody  totalnej  wojny
informacyjnej. Powstała wskutek  tego  w  PRL  ciekawa  i  oryginalna  forma
totalnej  wojny  informacyjnej   -   prowadzonej   przez   zwalczające   się
wewnątrzkrajowe frakcje  obozu  władzy,  ale  przy  silnych  uwarunkowaniach
zewnętrznych (często wręcz agenturalnych). Walka ta czasami się  zaostrzała,
a czasami jakby zanikała, toczyła  się  jednak  stale,  powodując  stopniową
erozję  systemu.  Musiało  to  w  końcu  doprowadzić  do  jego   całkowitego
zniszczenia.

Fragment  jednej  z  książek  Józefa  Kosseckiego  o  wojnie  informacyjnej,
zamieszczony na stronie Stowarzyszenia Effatha, jako  materiały  do  zjazdu:
„Zjazd  XXXII  -  7-8  października  2005  -  temat:  Chrześcijaństwo  wobec
współczesnych  wyzwań”.  Przepisał  prawdopodobnie  Andrzej  Wronka,  prezes
stowarzyszenia Effatha.
Poprawił i komentarzem opatrzył Mirosław Rusek.
Źródło                         bezpośrednie                          tekstu:
http://www.effatha.org.pl/download/wojnainformacyjna-frag.zip;        źródło
pośrednie: http://www.effatha.org.pl/effatha/materialy.htm.
-----------------------
[1] P.M.A. Linebarger, Wojna psychologiczna, Warszawa 1959, s. 5.
[2] Tamże, s. 332.
[3] Sprawozdanie delegacji PZPR na XXII Zjazd KPZR, wygłoszone przez
Władysława Gomułkę w dniu 22.11.1961 r. na IX Plenum KC PZPR, Trybuna Ludu,
nr 323/1961, s. 4.
[4] Z. Brzeziński, Plan gry USA - ZSRR, New York 1987, s. 127.
[5] P.M.A. Linebarger, Wojna psychologiczna, wyd. cyt., s. 28-29.
[6] G. Le Bon, Psychologia tłumu, Lwów 1930, s. 108-110.
[7] P.M.A. Linebarger, Wojna psychologiczna, wyd. cyt., s. 45.
[8] Tamże, s. 23-24.

