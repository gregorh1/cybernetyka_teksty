=== integracja_nauczania-ocr ===
Extracted from: integracja_nauczania-ocr.pdf
Generated by: pdftotext

http://autonom.edu.pl

Mazur Marian, 1967, Integracja nauczania. Argumenty, nr 12 (458), rok XI, 19 marca,
Warszawa, s. 1 i 6. Z cyklu „O szkole cybernetycznie”.
Przepisał: Mirosław Rusek (mirrusek@poczta.onet.pl).

Nawet gdyby uczeń, kończący szkołę, zapomniał wszystkiego, czego go w niej
nauczono, to przecież jeden nawyk pozostałby mu na pewno: przeświadczenie, że wiedza
dzieli się na przedmioty. Jest to nawyk tak silnie wkorzeniony, że gdy nauczyciel fizyki
wytyka uczniowi błąd rachunkowy w zadaniu, to uczeń odczuwa to bez mała jak nadużycie –
przecież to błąd matematyczny, a nie fizyczny. Gdyby tenże nauczyciel wytknął uczniowi
ponadto błąd ortograficzny, to uczeń byłby wprost oburzony, że nauczyciel miesza się do nie
swoich spraw.
Do dzielenia wiedzy na szufladki przyczyniają się nauczyciele, autorzy programów
nauczania, a także ci, co kształcą nauczycieli. Co nauczyciel – to przedmiot (a właściwie dwa
przedmioty, ale ten drugi ma służyć do zatykania dziur w etatowym obciążaniu nauczycieli
godzinami lekcyjnymi). Na lekcji fizyki nauczyciela nie obchodzi, że rewolucja francuska
obaliła ustrój feudalny. Na lekcji historii innego nauczyciela nie obchodzi, że rewolucja
francuska wprowadziła system metryczny jednostek miary. Nic dziwnego, że i uczeń nie
widzi związku między jednym z tych faktów a drugim (a związek istnieje – Anglię będzie
teraz wiele kosztować przejście na system walutowy, w którym funt szterling będzie się
dzielił na sto części).
Skutki są takie, że przechodząc do świata dorosłych młody człowiek ani się nie oburza
ani nawet nie dziwi, że żyją oni według wskazówki Brodzińskiego: Czyń każdy w swym kółku,
jak każe duch boży, a całość sama się ułoży. W praktyce wynikają stąd postawy: ja wykonuję
mój zawód, reszta do mnie nie należy; ja spełniam moje obowiązki, a inni niech spełniają
swoje; mnie obowiązują określone przepisy, a czy te przepisy są właściwe, niech się o to
martwią ci, co je ułożyli; ja jestem w porządku, bo wykonywałem dane mi rozkazy i nie mogę
odpowiadać za moich rozkazodawców.
Do niedawna wszyscy myśleli, że tak powinno być. Pierwszym głośnym wyłomem
w tym poglądzie był proces norymberski, na którym odrzucono argument zbrodniarzy, że
popełniali zbrodnie na rozkaz. Coraz bardziej wzrasta zrozumienie, że życie nie jest zbiorem
kratek, w którym każdy mógłby się ograniczyć tylko do „swojej” kratki. Przed paru laty
powszechne oburzenie wywołała daremność wysiłków przechodnia, który szukał pomocy dla

człowieka umierającego na warszawskiej ulicy. Nie udzielił mu jej pobliski szpital, bo
wypadki na ulicy należą do pogotowia. Nie zajął się sprawą przejeżdżający na motocyklu
milicjant, bo i do niego to nie należało. Człowiek umarł, ponieważ wszyscy pełniali swoje
obowiązki.
Konieczność rewizji poglądów znalazła mocne oparcie naukowe w cybernetyce,
dzięki uwydatnieniu powszechności sprzężeń zwrotnych i matematycznemu ich ujęciu.
Konsekwencją takiego ujęcia jest optymalizacja, tj. poszukiwanie najlepszego stanu całego
układu wszystkich sprzężonych ze sobą czynników, zamiast zajmowania się każdym z nich
oddzielnie. Dzięki cybernetyce stało się jasne, że zachowanie się wszelkich organizmów, od
jednokomórkowca do człowieka, i wszelkich społeczności, od rodziny do światowych
organizacji, jest nieustannym rozwiązywaniem problemów optymalizacyjnych.
Nic dziwnego, że w ostatnich latach nastąpił niebywały rozwój metod optymalizacji,
zwanych ogólnie badaniem operacyjnym lub teorią podejmowania decyzji, obejmujących
programowanie liniowe, programowanie dynamiczne, teorię gier itp. Pomimo ogromnych
osiągnięć w tym zakresie, zwłaszcza dzięki zastosowaniu maszyn matematycznych, daleko
jest jeszcze do możliwości zoptymalizowania wszystkiego; byłby to jeden jedyny problem
optymalizacji świata. Na razie jeszcze musimy wydzielać wiele mniejszych problemów
optymalizacji, jak np. optymalizacja przemysłu, optymalizacja transportu, optymalizacja
budowy miast itp. Bez względu jednak na trudności wiadomo, że w tym kierunku pójdzie
rozwój społeczeństw.
Gdyby zapytać uczniów, dlaczego uczą się tego wszystkiego, co im szkoła wtłacza do
głowy, to prawdopodobnie mniej inteligentni odpowiedzieliby, że uczą się, bo się od nich
tego wymaga, inteligentniejsi zaś, że nabyte w szkole wiadomości mogą im się przydać
w przyszłości, ale już chyba nie potrafiliby powiedzieć do czego. Obawiam się, że na to
ostatnie pytanie również nie potrafiłoby odpowiedzieć wielu nauczycieli. Odpowiedzi
w rodzaju: uczymy się historii, aby poznać dzieje naszego kraju, albo uczymy się matematyki,
aby umieć rozwiązywać zadania matematyczne, są tyle warte co np. zdanie, że w kraju,
w którym jest bezrobocie, wielu ludzi pozostaje bez pracy.
A tymczasem odpowiedź jest prosta: uczymy się, aby skuteczniej rozwiązywać
problemy optymalizacyjne. Jakże jednak oczekiwać takiej odpowiedzi, jeżeli ani uczeń, ani
nauczyciel nie mają pojęcia, że takie problemy istnieją i na czym polega ich rozwiązywanie,
czemu o tyle trudno się dziwić, że zazwyczaj wykraczają one poza ramy jednej specjalności
zawodowej.

2

Na przykład budowa fabryki chemicznej to sprawa techniki, ale ścieki z tej fabryki
wytrują ryby w pobliskiej rzece, do której ścieki spływają, a to już jest zagadnienie, w którym
do głosu powinien dojść przyrodnik. Powstaje problem optymalizacyjny, którego rozwiązanie
może polegać na ochronie pewnych rzek, a poświęceniu innych. Można też chronić rzeki
oczyszczając ścieki, ale to pociąga za sobą dodatkowe koszty, w czym głos mają również
ekonomiści.
Budowa

elektrowni

wodnej

wymaga zbudowania zapory wodnej

w celu

uniezależnienia pracy elektrowni od klimatycznych wahań ilości wody przepływającej
w rzece. Utworzony przy tym zbiornik wody zapewni nie tylko produkcję wymaganych ilości
energii elektrycznej, ale i zapobiegnie powodziom, co ma znaczenie ekonomiczne
i socjologiczne. Ponadto budowa zapory spowoduje zmiany krajobrazu i okolicznej przyrody.
Projekt zapory czorsztyńskiej został początkowo opracowany wyłącznie z technicznego
punktu widzenia. Wskutek słusznych sprzeciwów ze strony przyrodników, obawiających się,
że zapora zniweczy walory przyrodnicze Pienin, upłynęło wiele lat, zanim wreszcie projekt
zapory został prawidłowo opracowany. Strat wynikających z opóźnienia eksploatacji
elektrownii i jej działania przeciwpowodziowego można było uniknąć, gdyby wcześniej
spostrzeżono, że jest to problem optymalizacyjny, obejmujący czynniki techniczne,
przyrodnicze, turystyczne i inne.
Z podobnych przyczyn błędnie rozegrano u nas sprawę produkcji telewizorów. Przede
wszystkim nie zdawano sobie sprawy z zapotrzebowania na telewizory, sądząc, że ich
nabywcami będą świetlice, a nie prywatne mieszkania, i rozwijano produkcję za wolno. Nie
przygotowano kadry „literatów telewizyjnych”, wskutek czego jeszcze dziś telewizja różni się
u nas od radiofonii nieraz tylko tym, że widać mówiącego. Nie przygotowano socjologów na
okoliczność, że w odróżnieniu od radiofonii śledzenie widowisk telewizyjnych uniemożliwia
zajmowanie się czym innym, a to spowoduje zmiany w trybie życia rodzinnego (skupienie się
rodziny przy telewizorze). Nie przygotowano pedagogów na to, że widowiska telewizyjne
będą oglądane głównie przez dzieci i że wskutek tego szkoła przestanie być głównym
źródłem wiedzy dla uczniów, a w zakresie wiadomości o sprawach najświeższych stanie się
przybytkiem rażącego zacofania. Przez wiele lat nie wykorzystywano telewizji do celów
kształcenia młodzieży, a to co wreszcie w tym zakresie zrobiono jest po prostu
humorystyczne – wykładowca widoczny na ekranie telewizyjnym pisze kredą na tablicy. To
się nazywa unowocześnieniem nauczania za pomocą telewizji.
Brak powiązań między różnymi specjalistami jest szczególnie widoczny, jeśli chodzi
o techników i humanistów. Technika stała się tak trudna, że humanista nie może z niej nic
3

zrozumieć, z wyjątkiem ogólników. Z drugiej strony dla techników coraz bardziej obce stają
się filozoficzno-psychologiczne zmartwienia literatów. Nawet wspólnota językowa techników
i humanistów coraz bardziej zanika. Narzędziem porozumienia techników stał się przede
wszystkim rysunek techniczny, schemat, wykres, wzór matematyczny. Humanista rozumie
tylko teksty słowne. Wprawdzie i technicy muszą się często porozumiewać tekstami
słownymi, ale wytworzyli sobie odrębny styl i terminologię.
Światli humaniści zdają sobie sprawę z tego, że rozwój humanistyczny społeczeństw
nie nadąża za ich rozwojem technicznym. Zdarzają się co prawda ludzie, którzy w imię
ideałów humanistycznych oskarżają techników o kult maszyny, technicyzację itp., ale to jest
pseudohumanizm. Jeżeli za humanizm uważać działanie dla dobra człowieka, to trudno
byłoby wskazać dziedzinę bardziej nacechowaną humanizmem niż technika. Po cóż technik
buduje elektrownie? Po to, żeby ludzie zamiast spędzać wieczory przy łuczywie mogli czytać
przy oświetleniu elektrycznym, słuchać audycji radiowych, oglądać widowiska telewizyjne,
rozmawiać przez telefon i robić wiele innych rzeczy. Po to technik konstruuje samochody,
lokomotywy i samoloty, żeby ludzie mogli podróżować szybciej i wygodniej. Nawet swoje
artykuły przeciw technizacji pseudohumanista pisze nie gęsim lecz wiecznym piórem lub na
maszynie do pisania, które to narzędzie pisarskie wyprodukował dla niego technik.
Do nieodłącznych elementów rozwiązywania problemów optymalizacyjnych należy
nie tylko diagnoza, tj. rozpoznanie stanu aktualnego, lecz i prognoza, tj. przewidywanie
stanów przyszłych. Zdawałoby się, że w zakresie prognozy można by znacznie więcej
oczekiwać od humanistów, a zwłaszcza od literatów, jako od ludzi, których trudno byłoby
posądzić o brak wyobraźni, niż od przyziemnych techników. Tymczasem wiele rzeczy
wskazuje na to, że jest przeciwnie. Techników nie obchodzi przeszłość (robi się im nawet
z tego zarzut), dla maszyn przestarzałych tracą wszelkie zainteresowanie. Wysiłki ich
zmierzają do poszukiwania nowych konstrukcji, nowych zastosowań, nowych materiałów,
nowych technologii. Przedmiotem zainteresowania humanistów jest historia, i to nie tylko
w znaczeniu badania przeszłości, ale często również tendencji do jej utrwalania (stąd ich
pietyzm dla strojów ludowych i innych tradycji regionalnych, od których lud odchodzi
przenosząc się ze wsi do miasta, dla starych fraszek, które nie znajdują już czytelników itp.).
Zaskakujący jest brak zdolności humanistów do wybiegania w przyszłość. O czymś
przeciwnym nie świadczą nawet powieści fantastyczne, gdyż ich autorzy nie piszą bynajmniej
o przyszłości, lecz o wymyślonej przez siebie nierzeczywistości, mając nam o ludzkich
przeżyciach mniej do powiedzenia niż powieściopisarze, nie usiłujący epatować czytelników
fantastyką. Nie byłby tu też przykładem Verne, chociaż bowiem jego przewidywania okazały
4

się niezwykle trafne, to jednak dotyczyły maszyn nie ludzi. Można by tu jeszcze wymienić
paru autorów z tym, że pisali oni o katastrofalnych skutkach grożących ludzkości
w przyszłych warunkach, a nie o tym, jak ludzkość powinna się w nich urządzić.
A tymczasem jest sporo problemów, które będą wymagać rozwiązania już w niedalekiej
przyszłości, jak np. konsekwencji zagrażającego przeludnienia, wykorzystywanie wolnego
czasu, uzyskiwanego w miarę postępu automatyzacji, upowszechnianie wykształcenia i jego
stosunek do rodzaju wykonywanej pracy. Nie tu miejsce na bliższe omawianie tych
problemów, które zresztą od pewnego czasu prasa porusza coraz częściej. Natomiast godne
jest uwagi, iż wszystko to są problemy optymalizacyjne, do rozwiązania których konieczne
jest współdziałanie rozmaitych specjalistów: techników, ekonomistów, socjologów,
pedagogów, lekarzy, przyrodników, artystów itp. Aby to jednak stało się możliwe, muszą oni
rozumieć problemy optymalizacyjne, znać rolę wszystkich czynników występujących w tych
problemach oraz mieć wspólny język w zakresie potrzebnym do ich rozwiązywania.
Tego wszystkiego nie nabywa się z dnia na dzień. Trzeba nawyknąć do ogarniania
problemów w całości i do operowania umożliwiającym to językiem. Nawyki takie powinna
wytwarzać szkoła i z tego punktu widzenia system nauczania powinien zostać gruntownie
zreformowany. Jeszcze na ławie szkolnej uczniowie powinni przyswoić sobie umiejętność
operowania

takimi

pojęciami,

jak

optymalizacja,

korelacja,

diagnoza,

prognoza,

programowanie, sprzężenie, informacja, strategia, decyzja itp., ponieważ przyjdzie im ich
używać bez względu na obrany zawód i głównie dzięki nim będą mogli współdziałać
z przedstawicielami innych zawodów. To samo dotyczy powszechnego zastosowania
środków porozumienia używanych przez techników, a mianowicie schematów, wykresów itp.
Podstaw porozumienia między technikami a innymi specjalistami nie stworzy jednak
pseudorozwiązanie,

które

nazywano

„politechnizacją”

szkoły,

proponowane

w przeświadczeniu, że przyszły humanista nabierze większego zrozumienia dla techniki, gdy
się go nauczy w szkole jak naprawić dzwonek elektryczny lub bezpiecznik, naostrzyć nóż,
wypiłować klucz, zmontować prosty radioodbiornik itp. Nauczanie takiego prymitywu
rękodzielniczego jest szerzeniem technicznego zacofania a nie postępu. Współczesna technika
jest oparta na specjalizacji. Zamiast grzebać samemu w uszkodzonym radioodbiorniku wzywa
się radiotechnika, niesprawny samochód oddaje się do stacji obsługi itd. Ten kierunek jest
właściwy, a nie na odwrót, do domowych prządek ze „Strasznego dworu”.
Równie bałamutny jest pogląd, że student politechniki nabierze większego
zrozumienia dla humanistyki, gdy sobie od czasu do czasu przeczyta jakiś zbiorek poezji lub
weźmie do ręki czasopismo literackie.
5

Tymczasem ani humanista, który parę razy trzymał w ręku pilnik, nie będzie
partnerem technika w dyskusji o technice, ani też technik, który przeczytał parę artykułów
Sandauera, nie będzie partnerem humanisty w dyskusji o literaturze.
Podstaw porozumienia trzeba szukać gdzie indziej, a mianowicie w sferze ogólnych
pojęć abstrakcyjnych, ponieważ tylko one mogą być wspólne i tylko one są potrzebne do
rozwiązywania wspólnych problemów.
Ponadto konieczna jest w szkole integracja nauczania, ukazująca, że istotne problemy
nie występują w rozproszkowaniu, według podziału na przedmioty nauczania, lecz stanowią
złożone całości. Jednym z najważniejszych zadań szkoły powinno być wyrabianie
umiejętności dostrzegania wszystkich istotnych związków w rozwiązywanych problemach
i wszystkich ważniejszych następstw podejmowanych decyzji.
To właśnie brak tej umiejętności sprawił, że odbudowę Warszawy rozpoczęto od
budynków zamiast od środków transportu miejskiego, że ściąga się turystów zagranicznych
nie zbudowawszy dla nich hoteli, że na dworcu kolejowym Warszawa–Powiśle są wiaty nie
chroniące pasażerów przed deszczem, że ostatni autokar z lotniska Okęcie odjedzie do miasta
zanim nadleci spóźniony samolot itd. On też wyhodował kastę urzędników, których poza
przydzielonymi im zadaniami reszta nic nie obchodzi, których reszta ma prawo nie
obchodzić, i co gorsza, których reszta nie ma prawa obchodzić. Biurokrata to uboczny
produkt poszufladkowanej szkoły.

6

