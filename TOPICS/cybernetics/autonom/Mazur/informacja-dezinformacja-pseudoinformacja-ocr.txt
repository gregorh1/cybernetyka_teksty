=== informacja-dezinformacja-pseudoinformacja-ocr ===
Extracted from: informacja-dezinformacja-pseudoinformacja-ocr.pdf
Generated by: pdftotext

http://autonom.edu.pl

Mazur Marian, 1967, Informacja – dezinformacja - pseudoinformacja. Argumenty, nr 22
(468), rok XI, 28 maj, Warszawa, s. 1 i 6-7. Z cyklu „O szkole cybernetycznie”.
Przepisał: Mirosław Rusek (mirrusek@poczta.onet.pl), wytłuszczenia od Autora i redakcji.

Czy nauczyciele powinni mieć wykształcenie cybernetyczne? Czy swoich uczniów
powinni uczyć cybernetyki? Obawiam się, że bardzo wielu miałoby co do tego
wątpliwości.
Wątpiącym proponuję, żeby się przyjrzeli następującej liczbie: 491625364964.
Jest to liczba magiczna, odznaczającą się dużą zdolnością przekonywania niedowiarków
cybernetyki. Na razie poprzestańmy na stwierdzeniu, że czynność, do której sprowadza
się zawód nauczycielski, można rozpatrywać jako proces cybernetyczny, jest ona
bowiem dostarczaniem informacji.
Postaram się przedstawić tu pewne pojęcia, które mogą okazać się użyteczne dla
realizacji zadań szkoły∗).

Zacznijmy od banalnego stwierdzenia, że zjawiska i stany fizyczne dają się określić
ilością energii i materii, lub, jak się coraz częściej mówi, energomaterii. Energia i materia
mogą być jednak rozmaicie rozmieszczone w przestrzeni i czasie, a to ich rozmieszczenie
nosi nazwę struktury.
Osiągnięcie jakiegokolwiek celu jest równoznaczne ze spowodowaniem zmiany stanu
dotychczasowego. W terminologii cybernetycznej znaczy to, że sterowanie powoduje zmianę
układu sterowanego. Nie może to być zmiana ilości energii i materii, są one bowiem
niezniszczalne, zgodnie z prawami zachowania energii i masy. Natomiast można zmienić ich
rozmieszczenie. A zatem sterowanie polega na zmianach struktury.
Zmiana struktury układu sterowanego jest wynikiem zachowania się układu
sterującego (którym może być równie dobrze organizm, jak i maszyna), ale jego zachowanie
się jest zależne od tego, jaka jest ta struktura przed procesem sterowania. W powstałym w ten
sposób obiegu sprzężenia zwrotnego występuje więc nie tylko oddziaływanie układu
sterującego na układ sterowany, lecz także oddziaływanie układu sterowanego na układ
∗)

Podana systematyka pojęć została opracowana przez Autora w książce „Jakościowa teoria informacji”,
przygotowywanej do druku przez Wydawnictwa Naukowo–Techniczne (przyp. red.).

sterujący. Mówiąc językiem potocznym, układ sterujący musi „wiedzieć”, jaka jest struktura
układu sterowanego. Fizycznie występuje tu ciąg przemian, zaczynający się w układzie
sterowanym, a kończący w układzie sterującym. Jeżeli zbiór stanów fizycznych na początku
tego ciągu przemian i zbiór stanów fizycznych na jego końcu mają coś wspólnego ze sobą, co
jest wykorzystywane w procesie sterowania, to sterowanie może się odbyć z takim samym
skutkiem bez względu na to, czy układ sterowany oddziałuje na układ sterujący bezpośrednio,
czy też za pośrednictwem wspomnianego ciągu przemian. Taka wspólna właściwość może
istnieć niezależnie od ilości i rodzaju energii i substancji, a wówczas może to być jedynie
wspólność struktury.
W ujęciu cybernetycznym, struktura dowolnego zbioru stanów fizycznych,
wykorzystywana w procesie sterowania, jest informacją. Stany fizyczne zbioru o takiej
strukturze, są komunikatami, zawierającymi tę informację. Przetwarzanie jednego zbioru
komunikatów w inny jest przekazywaniem informacji, czyli komunikacją (wyraz ten należy
do rodziny wyrazów: telekomunikacja, komunikować, komunikat, komunikotywczy itp., toteż
dziwolągiem językowym jest zakorzenione u nas używanie go w znaczeniu transportu).
Jeżeli komunikaty na początku drogi przekazywania informacji nazwać oryginałami,
a komunikaty na jej końcu obrazami, to można powiedzieć, że zamiast na podstawie
oryginałów, sterowanie może się odbywać na podstawie obrazów. Sposób przejścia od
oryginałów do obrazów jest kodem. Jeżeli informacje, zawarte w oryginałach i informacje
zawarte w obrazach, są jednakowe, to komunikacja jest przenoszeniem informacji. Jeżeli
informacje te są różne, to komunikacja jest przetwarzaniem informacji.
Streszczając możemy powiedzieć, że informacja jest związkiem między komunikatami
tego samego zbioru komunikatów (związkiem między oryginałami lub związkiem między
obrazami), kod zaś jest związkiem między komunikatami różnych zbiorów komunikatów
(związkiem między oryginałem a obrazem). Zilustrujmy to paroma przykładami.
Przykład geograficzny. Odległości w terenie są oryginałami, a ich stosunki –
informacjami zawartymi w oryginałach. Odległości na mapie są obrazami, a ich stosunki
informacjami zawartymi w obrazach. Podziałka jest kodem. Zmierzywszy w terenie, że
odległość Warszawa – Kraków wynosi 300 km, a odległość Warszawa – Radom 100 km,
otrzymamy informację, że pierwsza z tych odległości jest trzykrotnie większa od drugiej.
Zmierzywszy na mapie, że odległość Warszawa – Kraków wynosi 30 cm, a odległość
Warszawa – Radom 10 cm, otrzymamy informację, że pierwsza z tych odległości jest
trzykrotnie większa od drugiej, a więc taką samą, jak otrzymana z terenu. Zamiast stosunków
odległości między różnymi miastami, dogodniej jest określić stosunek każdej z nich do
2

długości uznanej za jednostkę miary. Należy zauważyć, że informacją jest tu sama liczba
stosunkowa, natomiast to, że oznacza ona kilometry, wynika z podziałki (kodu).
Przykład fizyczny. Przy pomiarach napięcia elektrycznego mierzone napięcie jest
oryginałem, a przesunięcie wskazówki woltomierza jest obrazem. Jeżeli zamiast 1 volta
mierzone napięcie wynosi 5 voltów, przy czym przesunięcie wskazówki woltomierza zamiast
20 mm wynosi 100 mm, to informacja, że mierzone napięcie jest pięciokrotnie wyższe od
jednostki napięcia, jest zawarta zarówno w zbiorze napięć (oryginałów), jak i w zbiorze
przesunięć wskazówki woltomierza (obrazów). Kodem jest odpowiedniość między napięciem
a przesunięciem wskazówki woltomierza.
Przykład językowy. Chcąc z tekstu polskiego (oryginału) otrzymać przekład francuski
(obrazy), trzeba posłużyć się słownikiem polsko-francuskim (kody). Jeżeli przekład będzie
wierny, tzn. wykonany ze ścisłym przestrzeganiem kodów, to informacje zawarte
w przekładzie (obrazach) będą takie same, jak informacje zawarte w tekście pierwotnym
(oryginałach).
Gdy uczeń recytuje wyuczony tekst, to jest to przenoszenie informacji. Gdy opowiada
go, jest to przetwarzanie informacji. Dokładny pomiar jest przenoszeniem informacji. Pomiar
obarczony błędami pomiarowymi jest przetwarzaniem informacji. Na tym również polega
różnica między zdjęciem fotograficznym (nieretuszowanym), jakiejś osoby, a jej portretem
malarskim, między obiektywnym a tendencyjnym przedstawianiem wydarzeń historycznych
itp.
Po tych objaśnieniach możemy przejść do omówienia rodzajów komunikacji.
Zajmijmy się najpierw procesem informującym, tj. komunikacją, w której informacje
zawarte w obrazach są takie same jak informacje zawarte w oryginałach.
Najprostszy jest proces informujący przez tożsamość. Polega on na tym, że ten sam
zbiór komunikatów jest zarazem zbiorem oryginałów i zbiorem obrazów. Na przykład, list
pisany przez nadawcę jest zbiorem oryginałów, natomiast ten sam list doręczony odbiorcy,
jest zbiorem obrazów. Ten rodzaj procesów informujących jest szczególnie ceniony,
ponieważ tożsamość komunikatów gwarantuje tożsamość informacji. Dlatego w ważnych
sprawach urzędowych operuje się tylko dokumentami oryginalnymi (często o tożsamości
dodatkowo stwierdzonej podpisami i pieczęciami), historyk literatury stara się dotrzeć do
rękopisów interesującego go pisarza, kustosz muzeum dokładnie bada czy zaoferowane mu
do nabycia dzieło sławnego malarza nie jest falsyfikatem itp. W szkolnictwie procesy
informacyjne

przez

tożsamość mają znikome zastosowanie z

powodu

trudności

w zapewnieniu wielkiej liczbie uczniów dostępu do oryginalnych źródeł informacji. Do
3

nielicznych wyjątków należą szkolne wycieczki do muzeów, wycieczki krajoznawcze,
eksperymenty w pracowni fizycznej itp.
Nieco odmienny jest proces informujący przez jednakowość. W tym przypadku
oryginały

i

obrazy

są

oddzielnymi,

choć

jednakowymi

zbiorami

komunikatów.

Z jednakowości komunikatów wynika również jednakowość zawartych w nich informacji.
Tytułem przykładu można tu przytoczyć zgodność informacji występującą między listem
napisanym na maszynie a jego kopią przebitkową, dokumentem, a jego fotokopią, kliszą
a odbitką fotograficzną, matrycą a wykonaną na niej płytą gramofonową, dziełem malarskim
a jego reprodukcją itp. Do tego rodzaju komunikacji należy wszelkie powielanie
i zwielokrotnianie, występujące np. przy drukowaniu książek i czasopism, w nadawaniu
audycji radiofonicznych i telewizyjnych, wyświetlaniu filmów itp. Dzięki postępom techniki
powstały w ten sposób tzw. masowe środki przekazu. Ze względu na ich masowość są one
szczególnie przydatne w szkolnictwie, trzeba jednak z ubolewaniem stwierdzić, że u nas
korzysta się z nich w zbyt małym stopniu i w sposób niesłychanie nieudolny. Właściwie
sprowadzają się one do podręczników szkolnych, ale jest to „nowość” znana od czasów
Gutenberga. Audycje radiofoniczne nie odgrywają praktycznie żadnej roli, audycje
telewizyjne są wprowadzane z zupełnym brakiem zrozumienia jak się to powinno robić,
a takie środki nauczania1), jak filmy, przezrocza (szczególnie przydatne do projekcji
barwnych reprodukcji arcydzieł malarstwa), płyty gramofonowe, taśmy magnetofonowe – to
rzeczy w naszych szkołach na ogół nieznane.
Jako następny należy wymienić proces informujący przez analogię, w którym
między oryginałami a obrazami nie ma wprawdzie jednakowości, ale jest podobieństwo.
Kodem jest współczynnik podobieństwa. Na tej właśnie zasadzie odbywa się wspomniane już
przenoszenie informacji między terenem a mapą, między napięciem a przesunięciami
wskazówki woltomierza.
Ważniejsze jednak jest stwierdzenie, że na tym rodzaju komunikacji opiera się
w nauce rozwój zastosowań metody analogii. Jeżeli między dwoma różnymi zjawiskami
występuje ścisłe podobieństwo, to traktując jedno z tych zjawisk jako zbiór obrazów, można
z niego otrzymać informacje dotyczące również drugiego, traktowanego jako zbiór
oryginałów. Korzyść z tego jest podwójna. Po pierwsze, wykonuje się tylko raz pracę, która
musiałaby być wykonana dwukrotnie (przez dwóch nie wiedzących o sobie różnych
specjalistów, jeżeli wchodzące w grę zjawiska należą do różnych dziedzin). Po drugie,
z badań zjawiska łatwiej dostępnego otrzymuje się informacje o zjawisku trudniej dostępnym.

4

Tak na przykład okazało się, że między wyładowaniem kondensatora elektrycznego
a stygnięciem ciał nagrzanych występuje podobieństwo. Ponieważ łatwiej jest mierzyć
wielkości elektryczne niż wielkości cieplne, wykorzystano metodę analogii do badania
procesów cieplnych za pomocą badania procesów elektrycznych. Jeżeli potraktować napięcie
początkowe i napięcie po określonym czasie jako obrazy, to ich stosunek jest informacją
dotyczącą również oryginałów, tj. temperatury początkowej stygnącego ciała i jego
temperatury po takim samym czasie. Skomplikowane wzory matematyczne wyprowadzone
przez elektryków dla drgań elektrycznych, zostały zastosowane przez mechaników do
sprężyn,

gdy

dopatrzono

się

podobieństwa

między

drganiami

elektrycznymi

i mechanicznymi.
Z czasem dostrzeżono tyle przypadków podobieństwa różnych zjawisk, że przyczyniło
się to do niebywałego rozwoju techniki maszyn matematycznych, przez wykorzystywanie ich
do obliczeń, bez wnikania w to, jakich zjawisk obliczenia dotyczą. Ponadto rozwój
cybernetyki w zakresie analizy sprzężeń zwrotnych doprowadził do ujawnienia podobieństw
jeszcze dalej idących. W szkole, niestety, wykorzystywaniu metody analogii nie poświęca się
najmniejszej uwagi.
Jako ostatni z tej grupy wymienimy proces informujący przez kompensację.
Występuje on w przypadkach, w których zamiast przenoszenia zachodzi przetwarzanie
informacji, wskutek czego informacje zawarte w obrazach różnią się od informacji zawartych
w

oryginałach,

ale

przez

dokonanie

jeszcze

jednego

przetwarzania

informacji,

przeciwstawnego poprzedniemu, otrzymuje się obrazy zawierające informacje nie różniące
się od informacji zawartych w oryginałach. Występują tu więc dwa kolejne procesy
przetwarzania informacji: od oryginałów do interkomunikatów, (tj. komunikatów
pośrednich, odgrywających rolę obrazów dla pierwszego procesu przetwarzania informacji, a
rolę oryginałów dla drugiego procesu przetwarzania informacji), oraz od interkomunikatów
do obrazów. Informacje zawarte w oryginałach i informacje zawarte w obrazach są
jednakowe, chociaż różnią się od informacji zawartych w interkomunikatach. Z dwóch
kolejnych procesów przetwarzania informacji pierwszy zniekształca informacje, ale drugi
kompensuje zniekształcenia, toteż wynik jest taki, jak przy przenoszeniu informacji. Proces
informujący przez kompensację występuje np. w pomiarach obarczonych błędami
pomiarowymi, kompensowanymi następnie przez wprowadzenie poprawek.
Wiadomo, że w „Ogniem i mieczem” Sienkiewicz zniekształcił pewne fakty
historyczne, dokonując przez to przetwarzania informacji. Nauczyciel, komentujący
1)

We współczesnej dydaktyce stosuje się termin środki dydaktyczne – uwaga M. R.
5

i prostujący te zniekształcenia dokonuje dodatkowego przetwarzania informacji, co prowadzi
do informacji zgodnych z faktami. W sumie powstaje proces informujący przez kompensację,
w którym rzeczywistość historyczna stanowi zbiór oryginałów, „Ogniem i mieczem” stanowi
zbiór interkomunikatów, a komentarz stanowi zbiór obrazów.
Proces komunikacyjny, w którym nie ma zgodności między informacjami zawartymi
w oryginałach a informacjami w obrazach, jest procesem dezinformującym. W procesie takim
informacja zawarta w obrazach jest dezinformacją. Możliwe są trzy następujące rodzaje
procesów dezinformujących.
Gdy obrazy zawierają informację, której nie ma w oryginałach, proces dezinformujący
jest symulacją. Na przykład, gdy przy pomiarze napięcia elektrycznego wskazówka
woltomierza, wskutek jego uszkodzenia, powróci do położenia zerowego, mierzący otrzyma
dezinformację, że napięcie zmalało do zera, choć w rzeczywistości pozostało ono bez zmiany.
Symulacją są także wszelkiego rodzaju zmyślenia i fikcje, jak np. sfałszowanie podpisu,
wzmianka w rozkładzie kolejowym o pociągu nie kursującym w rzeczywistości, zeznania
świadka o niezaszłym fakcie, wymienienie w cenniku jakiegoś towaru, nie znajdującego się
w sprzedaży, zameldowanie o wykonaniu pracy w rzeczywistości nie wykonanej,
zaalarmowanie straży pożarnej nie istniejącym pożarem, przywidzenia itp. I wreszcie
symulacją jest przedstawienie fikcyjnych działań fikcyjnych osób w powieściach, dramatach,
filmach fabularnych itp. (ale nie jest symulacją przedstawienie w nich ogólnoludzkich cech
zdarzających się w rzeczywistości).
Natomiast, gdy obrazy nie zawierają informacji, która jest w oryginałach, proces
dezinformujący jest dysymulacją. Na przykład, gdy pomimo włączenia obwodu
elektrycznego pod napięcie, wskazówka uszkodzonego woltomierza pozostanie w położeniu
zerowym, mierzący otrzyma dezinformację, że w obwodzie nie ma napięcia, chociaż
w rzeczywistości jest on już pod napięciem. Dysymulacją jest też zniszczenie niewygodnego
dokumentu, brak wzmianki w rozkładzie kolejowym o pociągu kursującym w rzeczywistości,
zatajenie jakiegoś faktu w zeznaniu świadka, pominięcie w cenniku jakiegoś towaru
znajdującego się w sprzedaży, nie opublikowanie tajnego załącznika do opublikowanego
traktatu, pominięcie w komunikacie wojennym wzmianki o własnych stratach itp.
Trzecim rodzajem procesów dezinformującym jest konfuzja, występująca, gdy
oryginały i obrazy zawierają informacje przeciwstawne. Konfuzja jest kombinacją symulacji
(obrazy zawierają informacje, których nie ma w oryginałach) i dysymulacji (w obrazach nie
ma informacji, które są w oryginałach). Na przykład, konfuzja występuje, gdy z kierunku
wychylenia wskazówki amperomierza, odwrotnie włączonego w obwód prądu stałego,
6

mierzący ocenia błędnie kierunek prądu, płynącego w rzeczywistości w przeciwnym
kierunku. Przykładem konfuzji jest także zeznanie świadka, który twierdzi, jakoby Paweł
ukradł zegarek Gawłowi, chociaż w rzeczywistości było wręcz przeciwnie, komunikat
wojenny Alanii o zwycięstwie nad Belanią, pomimo że to właśnie Belania zadała klęskę
Alanii itp.
Wszelkie inne procesy dezinformujące nie stanowią osobnego rodzaju, lecz są
kombinacjami omówionych powyżej podstawowych procesów komunikacyjnych. Na
przykład, gdy świadek mówi, że pobitemu zadano trzy ciosy kijem (a nie dwa ciosy jak było
w rzeczywistości) to jest to kombinacja procesu informującego (bo o dwóch ciosach świadek
powiedział prawdę) i procesu dezinformującego w postaci symulacji (bo trzeci cios świadek
zmyślił). Gdy świadek mówi, że pobitego uderzono ręką (a nie kijem, jak było
w rzeczywistości) to jest to kombinacja symulacji (świadek zmyślił uderzenie ręką)
i dysymulacji (świadek zataił uderzenie kijem). Nietrudno znaleźć przykłady innych
kombinacji.
I wreszcie istnieją procesy pseudoinformujące, tj. takie procesy komunikacyjne,
w których nie jest pewne, czy informacje zawarte w obrazach różnią się od informacji
zawartych w oryginałach czy nie. W procesach takich informacja zawarta w obrazach jest
pseudoinformacją.
Ponieważ w każdym przypadku pseudoinformacji może się okazać, że jest ona
dezinformacją, więc rodzaje pseudoinformacji odpowiadają rodzajom dezinformacji.
Gdy oryginały nie zawierają informacji, a obrazy albo również nie zawierają
informacji, albo zawierają jakąś informację, to taki proces pseudoinformujący jest
pseudosymulacją. Z pseudosymulacją mamy do czynienia w przypadkach używania
wyrazów równoznacznych.
Natomiast gdy obrazy nie zawierają informacji, a oryginały albo również nie zawierają
informacji, albo zawierają jakąś informację, to taki proces pseudoinformujący jest
pseudodysymulacją.

Na

przykład,

gdy

woltomierz

wskazuje

zero,

to

jest

to

pseudodysymulacja, bo nieruchomość wskazówki woltomierza równie dobrze może być
wynikiem braku napięcia, jak i wynikiem uszkodzenia woltomierza. Sygnalizacja na zasadzie,
że świecenie czerwonej żarówki oznacza niebezpieczeństwo, a jej nieświecenie oznacza
bezpieczeństwo, prowadzi do pseudodysymulacji w przypadku nieświecenia, gdyż może ono
równie dobrze oznaczać bezpieczeństwo jak też być spowodowane przepaleniem się żarówki.
Aby uniknąć takiej pseudoinformacji, wprowadzono jako sygnał bezpieczeństwa świecenie
żarówki zielonej. Z pseudodysymulacją mamy też do czynienia przy używaniu wyrazów
7

wieloznacznych. Na przykład w zdaniu „dwa ostatnie lata były ciepłe”, nie wiadomo, czy
ciepły był jeden i drugi rok, czy jedno i drugie lato. Pseudodysymulację stosowała Pytia
delficka, stawiając wróżby w taki sposób, żeby można je było rozmaicie interpretować, dzięki
czemu zawsze się „sprawdzały”. Taka sama metoda jest stosowana z upodobaniem
w komunikatach dyplomatycznych, w których zdanie „obrady przebiegały w życzliwej
atmosferze” może znaczyć, że uzgodniono wszystko, lub że nie uzgodniono niczego, oraz
w komunikatach wojennych, ze sławnymi już wyrażeniami w rodzaju „skrócenia frontu”,
„oderwania się od nieprzyjaciela” itp. Podobny charakter ma cytowany w szkołach
wojskowych meldunek, że „dwa plutony dostały się do niewoli”, z którego nie wiadomo, czy
nasze do nieprzyjacielskiej czy nieprzyjacielskie do naszej. Można do tego dodać
pseudoinformację zawartą w zapewnieniach dyrekcji monopolu loteryjnego, że „co drugi los
wygrywa”, mogącą obejmować rzeczywiste wygrane albo również zwrot wpłaconej stawki,
co przecież nie jest żadną wygraną.
Pozostaje

do

omówienia

pseudokonfuzja,

jako

taki

rodzaj

procesu

pseudoinformującego, w którym informacje zawarte w obrazach są zgodne z informacjami
zawartymi w oryginałach, albo są im przeciwstawne. Tak na przykład, przyzwyczailiśmy się
do tego, ze pracodawca to instytucja zatrudniająca, zaś pracobiorca to zatrudniony pracownik.
Tymczasem cudzoziemiec, uczący się dopiero języka polskiego, mógłby nie bez słuszności
sądzić, że to pracownik jest pracodawcą, bo daje swoją pracę, a zatrudniająca go instytucja
jest pracobiorcą, gdyż bierze pracę pracownika, a w zamian daje pieniądze. Innym
przykładem pseudokonfuzji jest wyrażenie „dane wyjściowe”, o którym nie wiadomo, czy
oznacza dane, od których się rozwiązywanie jakiegoś zadania zaczyna, czy na których się
kończy.
Z tego punktu widzenia można twierdzić, że cała sztuka nowoczesna jest
pseudoinformacją. Autorzy dawnych dzieł literackich, malarskich itp. uważali za ideał, żeby
odbiorca otrzymywał takie informacje, jakie autor zamierzał mu przekazać (proces
informujący). Obecnie daje się odbiorcy informacje zbyt skąpe (dysymulacja) po to, żeby
odbiorca „dośpiewał” sobie resztę według swoich upodobań i skłonności. Dzięki temu
odbiorca staje się współtwórcą w odczuwaniu dzieła sztuki.
Badania naukowe są w swej istocie walką z pseudoinformacjami (np. w badaniach nad
rakiem zaobserwowano mnóstwo objawów, ale nie zdołano jeszcze ustalić, o czym one
świadczą).
Być może dla niejednego Czytelnika nie jest jeszcze dostatecznie jasne, do czego to
wszystko może się przydać. Czytelnikom tym proponuję, żeby teraz zamknęli oczy i postarali
8

się przypomnieć sobie, z jakich cyfr składa się magiczna liczba przytoczona na początku tego
artykułu.
Bez większego ryzyka mogę wyrazić przypuszczenie, że żaden Czytelnik nie zdołał
sobie jej przypomnieć. A tymczasem sprawa jest bardzo prosta. Kolejne cyfry tej liczby
powstały z podnoszenia do kwadratu kolejnych liczb naturalnych: 22 = 4, 32 = 9, 42 = 16, 52 =
25 itd. Teraz każdy zapamięta ją bez trudności. Ułatwienie wzięło się stąd, że obecnie
Czytelnik, zamiast pamiętania kilkunastu cyfr z niczym mu się nie kojarzących, zna zasadę
budowy wspomnianej liczby.
Morał wynika stąd taki, że nauczanie, zamiast polegać na podawaniu mnóstwa nie
powiązanych ze sobą szczegółów, powinno być oparte na ujawnianiu zasad i praw ogólnych,
rządzących wszelkimi zjawiskami. Niewątpliwie i w dotychczasowym systemie nauczania
można znaleźć, choć rzadkie, przypadki powoływania się na ogólne zasady (np. w odniesieniu
do praw fizycznych), ale gdzież im do ogólności, jaką wprowadza cybernetyka. Czyż bez
cybernetyki przyszłoby komuś na myśl, że takie zjawiska, jak spalanie, tonięcie statku,
inflacja i kłótnia przekupek odbywają się według jednego i tego samego przebiegu?
Również najdalej posuniętą ogólność mają rodzaje komunikacji, omówione w tym
artykule. Wskazanie zasad, według których odbywają się wszelkie procesy komunikacyjne,
pozwala stwierdzić, że w istocie jest tych procesów znacznie mniej, niżby się zdawało oraz
znaleźć prosty i jasny język porozumienia na ten temat między ludźmi różnych zawodów.
Oby również pomogło nauczycielom w zrozumieniu, ile wśród informacji, jakie przekazują
oni swoim uczniom, zwłaszcza na lekcjach historii, jest dysymulacji i innych źródeł
dezinformacji.

9

