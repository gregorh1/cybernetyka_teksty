=== wizerunek_polityczny ===
Converted from: wizerunek_polityczny.doc
Generated by: textract


http://autonom.edu.pl

Dr Józef Kossecki
emerytowany docent Uniwersytetu Jana Kochanowskiego w Kielcach
ul. Burgaska 3 m. 24
02-758 Warszawa
email: jkossecki@aster.pl


                            Wizerunek polityczny:
            ideologiczny, strategiczny, operacyjny czy taktyczny


     1. Uwagi wstępne


      1.1. Problemy poznawcze i decyzyjne w działaniach społecznych

      W cybernetyce przez sterowanie rozumiemy  wywieranie  celowego  wpływu
na określone systemy lub procesy.
      Z  punktu  widzenia  obiektu  sterującego  dowolny  proces  sterowania
możemy opisać, podając następujące jego elementy, które mogą  być  funkcjami
czasu t:
      1. obiekt sterowania – który oznaczymy O(t);
      2. cel sterowania – jest to stan obiektu  sterowanego,  który  ma  być
osiągnięty w wyniku procesu sterowania – oznaczymy go C(t);
      3. metoda sterowania - sposób w jaki cel procesu sterowania ma  zostać
osiągnięty – oznaczymy go M(t).
      Przy  powyższych  oznaczeniach  proces  sterowania  opisywać  będziemy
następującą tablicą:

(1.1)...                          [pic]

      Program  procesu  sterowania  zdefiniujemy  jako  obraz  jego  celu  i
metody. Możemy go symbolicznie oznaczyć w następujący sposób:

(1.2)...                          Obr [pic]

      Obiekt sterujący  procesem  musi  dysponować  jego  programem.  Jeżeli
rozpatrzymy  państwo  jako  obiekt  procesu  sterowania,  zaś   partię   lub
koalicję, która wygrała wybory  jako  obiekt  sterujący,  wówczas  musi  ona
dysponować  programem,  który  określa  zarówno  cele  jak  i   metody   ich
osiągnięcia.
      Działania obiektu  sterującego  poprzedzają  dwa  następujące  rodzaje
procesów informacyjnych:
      1) procesy poznawcze –  zmierzające  do  zdobycia,  zarejestrowania  i
przetworzenia informacji potrzebnych do podjęcia decyzji, bez ingerowania  w
obserwowane obiekty;
       2)  procesy  decyzyjne  -  których  celem  jest  dokonanie  wyboru  i
wykonanie działań, powodujących określone skutki w sterowanym obiekcie.
       Powyższe  procesy  wymagają  rozwiązywania  problemów  poznawczych  i
decyzyjnych.  Celem  pierwszych  jest  ustalenie  stanu   faktycznego,   bez
ingerowania weń przy równoczesnym  unikaniu  wartościowania.  Celem  drugich
jest doprowadzenie do określonych zmian.
      Istotą problemów poznawczych  jest  ustalenie  stanu  faktycznego  bez
ingerowania weń i najlepiej również bez jego wartościowania.
      Problemy decyzyjne to:
      1. postulacja - wybór celu procesu sterowania,
      2. optymalizacja - wybór metody procesu sterowania,
      3. realizacja - wybór obiektu procesu sterowania,  czyli  co  będziemy
sterować, by osiągnąć wybrany cel[1].

      1.2. Czym jest taktyka, sztuka operacyjna, strategia i ideologia
      w działaniach społecznych

      Problemy taktyki, sztuki operacyjnej i  strategii,  zostały  doskonale
opracowane w naukach wojskowych. Dlatego zacytuję tu polskiego klasyka  tych
nauk - generała Stefana Mossora.
      "Sztuka wojenna dzieliła  się  dawniej,  jak  wiadomo,  na  dwa  tylko
zasadnicze odłamy: taktykę i strategię.
      Taktyka była umiejętnością uszykowania wojska do  walki,  strategia  -
nauką prowadzenia wojny.
      (...)
      W miarę wyraźnego podziału starć wojennych na  walkę,  bitwę  i  wojnę
chciano mieć trzy terminy dla określenia nauki dowodzenia w każdej  z  nich.
I wówczas powstał wyraz operacje jako odpowiednik dla bitwy.
      Teoretycznie więc sztuka wojenna dzieli się obecnie  na  3  kategorie:
taktykę, działania operacyjne i strategię"[2].
       "Taktyka  w  pojęciu  nowoczesnym  obejmuje  nie  tylko   umiejętność
ugrupowania wojska do walki, ale i uzgodnienie kilku walczących obok  siebie
czynników do wspólnego wysiłku mającego jeden cel  ograniczony  w  czasie  i
przestrzeni.
      (...)
      Wysiłek taktyczny ma zasięg  ograniczony,  bo  opisane  współdziałanie
wojsk i środków ogniowych nie da się ustalić na dalszą metę.
      (...)
      Działania operacyjne są  dziedziną  daleko  szerszą  od  taktyki.  Nie
chodzi tu  o  zorganizowanie  krótkotrwałej  walki  poprowadzonej  w  jednym
kierunku,  ale  o  zgranie  kilku  walk  bądź  kilkudniowych   serii   walk,
poprowadzonych oddzielnie  na  kilku  zbieżnych  kierunkach,  nieraz  bardzo
odległych od siebie, ta kombinacja wielokierunkowego  działania  do  jednego
celu przy pomocy kilku zgrupowań o  różnej  sile  stanowi  zasadniczą  cechę
operacji.
      (...)
      Strategia jest najwyższą dziedziną sztuki wojennej. Nie zniża się  ona
nigdy do rzemiosła wojennego, jakim jest bezsprzecznie  taktyka,  pozostając
zawsze na wyżynach potężnych zamiarów,  rozstrzygających  o  losach  krajów.
(...)"[3].
      W polityce dodać tu jeszcze trzeba walkę ideologiczną, gdyż  ideologia
w rozumieniu socjocybernetycznym, wytycza zasadnicze cele wszelkich  działań
społecznych, w tym również wszelkich rodzajów walki.
      Powyższy podział możemy uogólnić na sterowanie  wszelkimi  działaniami
społecznymi.
      Wróćmy jeszcze do rozważań naszego klasyka wojskowości, który  w  swym
dziele przytacza następujący cytat pruskiego teoretyka  sztuki  wojennej  K.
Clausewitza:
      "Zarówno w taktyce jak i w  strategii  jest  przewaga  najpoważniejszą
zasadą zwycięstwa". "Należy ją uważać za ideę podstawową  i  dążyć  do  niej
wedle możności, zawsze i przede wszystkim"[4].
       "Przewaga  przybiera  na   polach   bitew   postacie   najrozmaitsze.
Najprostszą jej postacią jest przewaga fizyczna (liczebna  lub  materialna).
Brak   takiej   przewagi   może   być   częściowo   zastąpiony    czynnikami
uzupełniającymi, które są zresztą zawsze  niezbędne  do  wygrania  bitwy,  a
mianowicie:
      1) przewagą  sztuki  wojennej  (przewaga  względna,  uzyskiwana  przez
ekonomię sił i wyzyskanie czynnika zaskoczenia),
      2) przewagą moralną (przewaga umysłu i  ducha  dowódcy  oraz  nastroju
moralnego wojska).
      Tu się nasuwa pytanie, w jakim stopniu mogą te  dwa  czynniki  duchowe
uzupełnić brak przewagi liczebnej i materialnej?"[5]
      Na szczeblu taktycznym powyższy  stopień  jest  znaczny,  ale  już  na
szczeblu operacyjnym znacznie mniejszy. Nasz klasyk stwierdza, że "(...)  im
wyższy  szczebel,  tym  trudniej  o  zaskoczenie  i  tym   mniej   czynników
zastępujących siłę można odeń oczekiwać. O ile bowiem w walce  indywidualnej
lub w  walce  małych  oddziałów  taktycznych  nie  brak  nawet  w  ostatnich
wojnach,  ba  nawet   w   wojnie   pozycyjnej,   zdumiewających   przykładów
bohaterskiego zuchwalstwa, które w  ciągu  kilku  minut  rozprawiało  się  z
rojem nieprzyjaciół, o tyle nie ma  takich  samych  przykładów  na  szczeblu
operacyjnym i strategicznym.
       W  sumie,  żeby  uniknąć  rozczarowań,  bądźmy  skłonni  uznać   tezy
Clauzewitza za miarodajne i przyjmijmy, że  pobicie  dwukrotnie  silniejszej
(liczebnie lub materialnie)  armii  będzie  dziś  rzeczą  niezwykle  trudną,
jeżeli nie niemożliwą, chyba, że przeciwnik będzie bezwartościowy, na  co  w
Europie już liczyć nie można"[6].
      Stosując powyższe zasady do walki  cywilnej  i  w  ogóle  działalności
społecznej, w szczególności zaś walki  politycznej,  możemy  stwierdzić,  że
działania  taktyczne,  to  w  demokratycznym  państwie,   przede   wszystkim
poszczególne walki przedwyborcze, toczone w różnych  miejscach  i  w  różnym
czasie.  Obiektem  oddziaływania  jest  psychika  społeczeństwa,  zaś  celem
poderwanie  autorytetu  przeciwnika  i  budowanie  autorytetu  własnego.  Na
szczeblu taktycznym decydujące  znaczenie  może  mieć  czynnik  zaskoczenia,
wybór właściwego kierunku uderzenia - zgodny z oczekiwaniami społeczności  w
danym czasie i na danym obszarze oraz czynniki, które generał Mossor  nazwał
czynnikami  przewagi  moralnej  -  przewaga  umysłu,  ducha   i   autorytetu
polityka, który tę  walkę  prowadzi  oraz  nastrój  działaczy  partyjnych  i
publiczności.
       Działania  operacyjne  w  walce  politycznej,  to  w   demokratycznym
państwie, cała zorganizowana kampania wyborcza, której  kierownictwo  ma  za
zadanie  ukierunkowanie  poszczególnych   walk,   prowadzonych   w   różnych
miejscach i w różnym czasie, w taki  sposób  by  zmierzały  one  do  jednego
wytyczonego celu - którym jest zwycięstwo wyborcze.  Tu  już  nie  wystarczy
sama przewaga moralna, konieczna jest bowiem  odpowiednia  siła  materialna,
niezbędna do  pokonania  przeciwnika.  Siła  ta  wyrażać  się  może  zarówno
odpowiednią liczebnością działaczy  i  zwolenników  danej  partii,  jak  też
środkami finansowymi, którymi ona dysponuje.
      Rola tych czynników materialnych jest jeszcze  większa  w  działaniach
strategicznych, w  których  chodzi  już  nie  tylko  o  wygranie  następnych
wyborów,  ale  o   rozwiązywanie   zasadniczych,   długofalowych   problemów
społeczeństwa, którym zwycięska partia lub koalicja kieruje. Bez  wytyczenia
zasadniczych celów działań społecznych, rozwiązać takich problemów  się  nie
da -  i  tu  właśnie  konieczne  jest  włączenie  jakiejś  ideologii,  która
wytyczaniem tego rodzaju celów się zajmuje.
      Strategia wynika z ideologii, sztuka operacyjna wynika  ze  strategii,
zaś taktyka ze sztuki operacyjnej.  Można  to  schematycznie  przedstawić  w
następujący sposób:

                                    [pic]

      Pojęcie ideologii ma w tych rozważaniach znaczenie  ogólne  i  oznacza
systemy   norm   społecznych   wytyczających   zasadnicze    cele    działań
społeczeństwa  jako  systemu  autonomicznego.   Przy   czym   przez   system
autonomiczny - zgodnie z definicją Mariana Mazura - rozumiemy system,  który
ma zdolność do sterowania się  i  może  przeciwdziałać  utracie  tej  swojej
zdolności, albo inaczej mówiąc jest swoim własnym organizatorem i  może  się
sterować zgodnie z własnym interesem w określonych granicach[7].
      W tym rozumieniu ideologią jest nie  tylko  komunizm,  który  wytyczał
zasadnicze  cele  działań  społecznych  ludności  ZSRR,  czy  nazizm,  który
wytyczał cele działań III Rzeszy, ale także obrona wolności, praw  człowieka
i szerzenie  systemu  demokratycznego  i  poprawności  politycznej  -  które
wytyczają  zasadnicze  cele  USA  i  UE  oraz  innych  państw   współczesnej
demokracji w stylu zachodnim.
       Walka  społeczna  toczy  się  zarówno  w  sferze  ideologicznej   jak
politycznej, ekonomicznej i propagandowej. W sferze ideologicznej  chodzi  o
narzucenie  lub  przekonanie  ludzi  do  własnej  ideologii   i   realizacji
wytyczonych przez nią celów. W sferze politycznej chodzi  o  narzucenie  lub
przekonanie ludzi do własnej strategii,  sztuki  operacyjnej  i  taktyki.  W
sferze  ekonomicznej  chodzi  o  narzucenie  lub  przekonanie   do   działań
gospodarczych zgodnych z własnym interesem.  Wreszcie  w  sferze  propagandy
chodzi o rozpowszechnianie własnych koncepcji i rozwiązań we wszystkich  lub
tylko wybranych dziedzinach życia.
       W  mniejszej  skali  możemy  samodzielnie  działające  firmy  (przede
wszystkim prywatne) traktować  jako  systemy  autonomiczne.  W  tym  wypadku
ideologię firmy będzie stanowić to,  co  nazywa  się  jej  misją  społeczną,
czyli  zaspokajanie  określonych  potrzeb  klientów.  Jak  podają  zachodnie
podręczniki  biznesu,  John  D.  Rockefeller  na  początku  swojej  kariery,
tłumaczył swoim pracownikom, że misją jego firmy jest dostarczenie  klientom
taniego, dobrego oświetlenia - chodziło  wówczas  o  lampy  naftowe.  Z  tej
działalności,  odpowiednio  w  miarę  potrzeb   społecznych   modyfikowanej,
wyrosła potem wielka  fortuna  Rockefellerów.  Niektórzy  teoretycy  biznesu
tłumaczą, że zysk to  niejako  produkt  uboczny  dobrego  wypełniania  misji
polegającej na zaspokajaniu potrzeb klientów.
      Na zakończenie tego  rozdziału  trzeba  podkreślić,  że  w  hierarchii
skuteczności  społecznej,  najwyżej  stoi  wybór   odpowiedniej   ideologii,
następnie właściwej strategii, potem  rozwiązań  operacyjnych  i  na  koniec
taktycznych.     Błędnych wyborów ideologicznych nie da się  nadrobić  nawet
najlepszą  strategią,  sztuką  operacyjną  czy  taktyką  -  czego   dobitnym
przykładem jest los III Rzeszy, której kierownictwo  dokonało  złego  wyboru
anachronicznej już w owym czasie polityki imperialnej i  błędnych  koncepcji
rasistowskich. W rezultacie nawet skuteczna w  pierwszym  okresie  II  wojny
światowej strategia tzw. wojny błyskawicznej, bardzo wysoko  stojąca  sztuka
operacyjna i taktyczna wojsk niemieckich, nie mogły uchronić III  Rzeszy  od
ostatecznej klęski.
      Z kolei błędnych wyborów strategicznych  nie  da  się  nadrobić  dobrą
sztuką operacyjną i taktyką. Jako przykład może  tu  służyć  nasza  kampania
wrześniowa w 1939 roku. Strategia  zastosowana  przez  polskie  kierownictwo
polityczne, postawiła nasze wojsko w beznadziejnej sytuacji  -  nasi  bowiem
zachodni sojusznicy nie  wywiązali  się  z  zobowiązania  uderzenia  na  III
Rzeszę z zachodu, zaś Stalin jako sojusznik Hitlera  ze  swego  zobowiązania
się wywiązał (choć trochę zwlekał obserwując, czy Francja i Wielka  Brytania
uderzą na Hitlera, jak  się  zobowiązały).  W  tej  sytuacji  strategicznej,
nawet  wielkie  bohaterstwo  naszych  żołnierzy  i  dowódców   na   szczeblu
taktycznym i pewne udane działania  operacyjne  w  bitwie  pod  Kutnem,  nie
mogły uchronić Polski od klęski. Równoczesnego uderzenia z dwu stron,  dwóch
największych armii lądowych i powietrznych ówczesnego  świata,  nie  było  w
stanie wytrzymać żadne ówczesne państwo.
      Natomiast błędy operacyjne i  taktyczne  popełnione  przez  Stalina  i
jego podwładnych,  w  pierwszym  okresie  wojny  z  III  Rzeszą,  zostały  z
nawiązką nadrobione skuteczną strategią ZSRR, jaką przyjęto  podczas  wojny,
w okresie, który nastąpił po pierwszych klęskach operacyjnych.
       Opisane  wyżej  problemy  decyzyjne  trzeba  rozwiązywać  zarówno  na
szczeblu strategicznym, jak operacyjnym i taktycznym.
      Na szczeblu strategicznym  państwa,  postulacja  łączy  się  ściśle  z
przyjętą ideologią, gdyż, jak już stwierdziliśmy, strategia wynika  z  celów
nakreślonych przez ideologię i zmierza do ich osiągnięcia.
      Optymalizacja na szczeblu strategicznym  państwa  polega  na  wybraniu
najbardziej skutecznych metod realizacji wytyczonych celów.
      Wreszcie realizacja  na  tym  szczeblu,  polega  na  wyborze  ludzi  i
środków materialnych, przy pomocy których osiągnąć można zamierzony cel.
      Na szczeblu operacyjnym postulacja polegać będzie na wytyczeniu  celów
bardziej ograniczonych w czasie i przestrzeni - np. może tu  chodzić  o  cel
jakim jest wygranie konkretnych wyborów parlamentarnych.
      Optymalizacja polegać będzie w tym wypadku na  wybraniu  ograniczonych
w czasie i  przestrzeni,  dostosowanych  do  konkretnej  zmiennej  w  czasie
sytuacji,  metod  działania  -   np.   socjotechniki   pokonania   lokalnych
przeciwników w wyborach parlamentarnych na szczeblu danego okręgu.
      Natomiast rozwiązanie problemów realizacyjnych będzie  tu  polegać  na
wytypowaniu  odpowiednich  ludzi,  którzy  mogą  realizować  lub  pomagać  w
realizacji, wytyczonych celów np. na szczeblu okręgu wyborczego.
      Na  szczeblu  taktycznym,  postulacja  polegać  będzie  na  wytyczaniu
doraźnych i bardzo ograniczonych celów -  takich  jak  np.  choćby  chwilowe
skompromitowanie kontrkandydata w wyborach. Optymalizacja polegać tu  będzie
na  wybraniu  najskuteczniejszej  metody  wiodącej  do  celu   -   jak   np.
znalezienie  przysłowiowych  haków  na  przeciwnika  w  wyborach.   Wreszcie
rozwiązanie problemów realizacyjnych polegać  będzie  na  wybraniu  ludzi  i
znalezieniu  środków  odpowiednich  do  realizacji   działania   -   np.   w
przytoczonym  przypadku  wytypowanie  ludzi,  którzy  takie  "haki"  znajdą,
ewentualnie pieniędzy za które będzie je można kupić.
      Dopiero po  rozwiązaniu  powyższych  problemów,  można  przystąpić  do
celowych i skutecznych działań społecznych.  W  przeciwnym  razie,  narażamy
się na fiasko tych  działań,  albo  też  przejęcie  -  jawne  lub  ukryte  -
sterowania tymi działaniami  przez  inny  system,  który  powyższe  problemy
rozwiązał i może działaniami społecznymi skutecznie  sterować  -  oczywiście
we własnym interesie.
      We współczesnej epoce rewolucji informacyjnej  głównym  terenem  walki
politycznej  i  w  ogóle  procesów  sterowania  społecznego,  jest  psychika
społeczeństwa. Każdy z uczestników tych procesów dąży do wytworzenia  w  tej
psychice odpowiednich wizerunków opartych na skojarzeniach ułatwiających  mu
sterowanie społeczeństwem zgodnie ze  swoimi  celami,  a  z  drugiej  strony
utrudniających   przeciwnikowi   takież   sterowanie.   Podstawową    metodą
powyższych działań są bodźce informacyjne.


      2. Rola ideologii w kreowaniu wizerunku politycznego

      Pierwszym celem oddziaływań społeczno sterowniczych w epoce  rewolucji
informacyjnej jest  wytworzenie  pozytywnego  wizerunku  własnej  ideologii.
Jeżeli  jest   ona   oparta   na   odpowiednio   diagnostycznych   procesach
poznawczych, prowadzących do  dobrego  rozpoznania  rzeczywistości,  wówczas
zadanie to jest ułatwione.
      Drugim celem oddziaływań społeczno  sterowniczych  w  epoce  rewolucji
informacyjnej jest wytworzenie negatywnego wizerunku ideologii  przeciwnika.
Jeżeli  ideologia   przeciwnika   jest   oparta   na   błędnym   rozpoznaniu
rzeczywistości, wówczas zadanie to jest ułatwione.
      Zadania  te  najłatwiej  wykonać  stosując   znaną   z   socjotechniki
propagandy  zasadę  rzekomej  oczywistości,  polegającej  na  przedstawianiu
odpowiednich tez jako nie podlegających dyskusji, oczywistych prawd.
      Jeżeli obie walczące strony opierają się na takiej  samej,  czy  wręcz
tej samej ideologii, wówczas pozostaje im wytwarzanie pozytywnego  wizerunku
własnej organizacji  (partii)  i  jej  poszczególnych  przedstawicieli  oraz
negatywnego wizerunku organizacji i działaczy przeciwnika.
      W takim wypadku skuteczne jest przedstawianie swojej strony jako grupy
ludzi głęboko  ideowo  zaangażowanych,  zaś  strony  przeciwnej  jako  grupy
bezideowych cyników.
      Jeżeli takie  zadanie  jest  trudne,  można  też  wytwarzać  wizerunek
przeciwników jako cynicznych graczy  wypaczających  głoszoną  ideologię  lub
ludzi mało inteligentnych, którzy jej nie rozumieją.
      W okresie PRL obowiązywała ideologia zwana  marksistowsko  leninowską,
która jako zasadniczy cel  działań  społecznych  wskazywała  budowę  ustroju
sprawiedliwości  społecznej  opartego  na  gospodarce  planowej,   która   w
pierwszym  etapie  miała  polegać  na  budowie  państwa  zwanego  demokracją
ludową,  potem  społeczeństwem  socjalistycznym,  a  wreszcie  –  w  dalszej
perspektywie  komunistycznym.   Działania   polityczne   –   zwłaszcza   zaś
propagandowo wychowawcze – zmierzały do  wytwarzania  pozytywnego  wizerunku
takiego   ustroju,   zaś   negatywnego   wizerunku   wszystkiego   co   było
antysocjalistyczne czy antykomunistyczne.
      We współczesnej Polsce i Unii Europejskiej modne  jest  przekonanie  o
końcu wieku ideologii w tzw. erze postpolitycznej. Jednak biorąc  pod  uwagę
sformułowaną wyżej socjocybernetyczną definicję ideologii,  możemy  za  taką
uznać   dążenie   do    zbudowania    demokratycznego    państwa    prawnego
zabezpieczającego  prawa  człowieka  w  sferze  ekonomicznej   opartego   na
gospodarce rynkowej – można to  nazwać  ideologią  poprawności  politycznej.
Przeciwieństwem   takiegoż   jest   państwo    totalitarne,    które    jest
niedemokratyczne,  gwałcące   prawa   człowieka   i   centralnie   sterujące
gospodarką.
      W trakcie  walki  politycznej  poszczególne  jej  strony  starają  się
wytwarzać własny wizerunek demokratów, walczących o  prawa  człowieka  itd.,
zaś  wizerunek  przeciwników   jako   ukrytych   lub   jawnych   zwolenników
totalitaryzmu.
      Przykłady tego rodzaju działań dostarcza nam walka polityczna w Polsce
w ostatnich latach. Np. propaganda polityczna Platformy Obywatelskiej  stara
się wytworzyć wizerunek Prawa  i  Sprawiedliwości  i  jego  przywódców  jako
niemal  otwartych  zwolenników  totalitaryzmu,  natomiast  propaganda  PiS-u
przedstawia PO – a zwłaszcza  jej  przywódcę  Donalda  Tuska  jako  ukrytego
zwolennika totalitaryzmu.
      Analogiczną socjotechnikę stosują też rozłamowcy wywodzący się z  tych
ugrupowań. Jako charakterystyczny  przykład  można  tu  wskazać  ugrupowanie
Polska   Jest   Najważniejsza,   którego   działacze   przedstawiają   swoje
ugrupowanie jako realizujące  polityczny  testament  nieżyjącego  prezydenta
Lecha Kaczyńskiego.
      Ideologia poprawności politycznej  jest  dość  ogólnikowa,  pozostawia
więc duże pole do jej różnorodnych interpretacji, a w  związku  z  tym  jest
bardzo wygodna  do  wszelkiego  rodzaju  manipulacji  wizerunkowych  zarówno
pozytywnych jak o negatywnych.


     3. Rola strategii w kreowaniu wizerunku politycznego

      Na szczeblu strategicznym  państwa,  postulacja  łączy  się  ściśle  z
przyjętą ideologią, gdyż, jak już stwierdziliśmy, strategia wynika  z  celów
nakreślonych przez ideologię i  zmierza  do  ich  osiągnięcia,  dotyczy  ona
jednak już nie sfery ideologicznej, ale konkretnych  działań  społecznych  w
skali państwowej i międzynarodowej.
      W okresie  PRL  strategia  budowania  socjalizmu  wymagała  sojuszu  z
innymi państwami budującymi ten ustrój, co  wymagało  wstąpienia  Polski  do
Rady Wzajemnej Pomocy Gospodarczej i Układu Warszawskiego,  zaś  w  polityce
wewnętrznej uznawania kierowniczej roli PZPR.
       Działania  polityczne,  zwłaszcza   zaś   propagandowo   wychowawcze,
zmierzały do wytwarzania pozytywnego wizerunku PRL i  jej  sojuszników,  jak
również PZPR, ZSL i SD. Z  drugiej  strony  wytwarzano  negatywny  wizerunek
wszelkich sił antysocjalistycznych w kraju  i  za  granicą,  ze  szczególnym
uwzględnieniem USA i NATO, a także ich sojuszników takich jak Izrael i  ruch
syjonistyczny.
       Podczas  ostatnich  dwóch  dekad  w  Polsce   strategia  wynikała   z
przyjętej ideologii  budowania  demokratycznego  państwa  prawa  opartego  w
sferze ekonomicznej na gospodarce rynkowej, co  wymagało  wstąpienia  Polski
do NATO i Unii Europejskiej.
      Wymagało  to  działań  propagandowych  –  zwanych  teraz  marketingiem
politycznym – zmierzających do kreowania pozytywnego  wizerunku  NATO,  jako
organizacji zapewniającej nam bezpieczeństwo oraz UE jako  struktury,  która
zapewni nam dobrobyt. Równolegle kreowano  negatywny  wizerunek  historyczny
PRL, komunizmu, zaś  współczesny  Rosji,  Korei  Północnej,  a  w  ostatnich
latach światowego terroryzmu i fundamentalizmu  (zwłaszcza  religijnego).  W
ciągu ostatniego roku, w związku ze zmianą strategii nowego  prezydenta  USA
wobec Rosji, wizerunek jej został zmieniony na neutralny.
      Optymalizacja na szczeblu strategicznym  państwa  polega  na  wybraniu
najbardziej skutecznych metod realizacji wytyczonych celów strategicznych.
      W okresie PRL za taką  metodę  uznano  w  sferze  politycznej  system,
który nazwano demokracją socjalistyczną opartą o  centralizm  demokratyczny,
zaś w sferze ekonomicznej gospodarkę centralnie sterowaną.
        Wymagało   to    tworzenia    pozytywnego    wizerunku    demokracji
socjalistycznej  i  gospodarki  planowej,  w  której  nie   ma   bezrobocia.
Przeciwstawiano  ją  negatywnemu  wizerunkowi  gospodarki  kapitalistycznej,
której nieuchronnie towarzyszy bezrobocie i wyzysk mas pracujących.
      W  okresie  III  RP  jako  podstawową  metodę  w  skali  strategicznej
przyjęto prywatyzację  gospodarki  i  walkę  z  inflacją.  Starano  się  też
wytwarzać pozytywny wizerunek gospodarki  opartej  na  prywatnej  własności,
jak również walki  z  inflacją,  w  wyniku  czego  mieliśmy  pełne  półki  w
sklepach. Przeciwstawiano temu negatywny wizerunek gospodarki PRL, w  której
panowała inflacja i ustawiczne braki towarów w sklepach.
      Realizacja na  szczeblu  strategicznym  w  skali  państwa,  polega  na
wyborze ludzi i środków materialnych, przy  pomocy  których  osiągnąć  można
zamierzony cel.
      W okresie PRL dążono do pełnego wykorzystania zasobów  siły  roboczej.
Natomiast przy doborze kadr – zwłaszcza kierowniczych  –pierwszorzędną  wagę
przywiązywano do zaangażowania  ideologiczno  politycznego.  Realizowano  to
stosując tzw. nomenklaturę komitetów partyjnych poszczególnych szczebli.
       Wymagało  to  tworzenia  pozytywnego  wizerunku  mas  pracujących   i
zaangażowanych ideologicznie kadr. Przeciwstawiano  im  negatywny  wizerunek
gospodarki kapitalistycznej, która powoduje bezrobocie, zaś głównym,  jeżeli
nie jedynym, jej motorem jest chęć zysku.
      W III RP położono nacisk  na  racjonalizację  zatrudnienia,  w  ocenie
pracowników formalnie rezygnując z kryteriów politycznych. W związku  z  tym
zaczęto  kreować   pozytywny   wizerunek   apolitycznego   fachowca,   który
przeciwstawiany   jest   negatywnemu   wizerunkowi   człowieka   z    klucza
politycznego.  W  praktyce   nie   całkiem   udała   się   realizacja   tego
wizerunkowego modelu.


     4. Taktyczne i operacyjne aspekty kreowania wizerunku politycznego

       Na  szczeblu  operacyjnym  postulacja  polega  na  wytyczeniu   celów
bardziej ograniczonych w czasie i przestrzeni - np. może tu  chodzić  o  cel
jakim jest wygranie konkretnych wyborów parlamentarnych.
      W okresie PRL chodziło tu o mobilizację mas w celu  realizacji  uchwał
odpowiednich kierowniczych  gremiów  PZPR,  takich  jak  Komitet  Centralny,
Biuro Polityczne KC, czy Komitety Wojewódzkie. Wytwarzano w  związku  z  tym
pozytywny wizerunek celów, które te działania miały osiągnąć  –  takich  jak
np. zwiększenie produkcji dóbr konsumpcyjnych dla mas pracujących.
      W III  RP  postulację  na  szczeblu  operacyjnym  uprawiają  wszystkie
partie polityczne,  głosząc  hasła  dostosowane  do  aktualnych  preferencji
elektoratu, tworząc pozytywny  własny  wizerunek  oraz  negatywny  wizerunek
przeciwników.
      Optymalizacja polegać będzie w tym wypadku na  wybraniu  ograniczonych
w czasie i  przestrzeni,  dostosowanych  do  konkretnej  zmiennej  sytuacji,
metod działania -  np.  socjotechniki  pokonania  lokalnych  przeciwników  i
zdobycia mandatów w wyborach parlamentarnych na szczeblu danego okręgu.
      W PRL PZPR miała monopol władzy, w związku z  czym  nie  przywiązywała
należytej wagi do  rozwiązywania  problemów  optymalizacyjnych  na  szczeblu
operacyjnym. Tworzono pozytywny wizerunek własny i  negatywny  potencjalnych
czy   rzeczywistych   przeciwników   politycznych,   mało   przejmując   się
rzeczywistą skutecznością tych działań.
      W III RP – odmiennie niż w PRL – partie polityczne konkurują  ze  sobą
i w związku z tym przywiązują zasadniczą  rolę  do  problemów  optymalizacji
marketingu  politycznego.  Działania  operacyjne  polegają  tu  na   bacznym
śledzeniu  opinii  publicznej  i  sondaży  wyborczych  oraz   dostosowywaniu
głoszonych haseł do wyników tych sondaży.
        Natomiast   rozwiązanie   problemów   realizacyjnych   na   szczeblu
operacyjnym  polega  na  wytypowaniu   odpowiednich   ludzi,   którzy   mogą
realizować lub pomagać w  realizacji,  wytyczonych  celów  oraz  znajdywaniu
środków  materialnych  niezbędnych  do  ich  realizacji.  Ważne   jest   też
docieranie do opinii publicznej za pośrednictwem mediów,  które  pozwala  na
kreowanie   pozytywnego   wizerunku   własnego   i   negatywnego   wizerunku
przeciwnika.
      Na szczeblu taktycznym, postulacja polega na  wytyczaniu  doraźnych  i
bardzo   ograniczonych   celów   -   takich   jak   np.   choćby    chwilowe
skompromitowanie kontrkandydata w wyborach.
      W okresie PRL  postulają  taktyczną  zajmowały  się  lokalne  komitety
partyjne, których pozytywny wizerunek był utrwalany systemowo.
      W III RP  lokalne  organizacje  różnych  partii  –  podobnie  jak  ich
centrale – muszą ostro walczyć o swój pozytywny wizerunek.
         Optymalizacja   na   szczeblu   taktycznym   polega   na   wybraniu
najskuteczniejszej  metody  wiodącej  do  celu   -   jak   np.   znalezienie
przysłowiowych haków na przeciwnika w wyborach, dzięki którym możliwe  staje
się wykreowanie  jego  negatywnego  wizerunku,  który  przeciwstawiany  jest
pozytywnemu wizerunkowi własnemu.
      W PRL nie przywiązywano należytej wagi  do  optymalizacji  taktycznej,
stosując metody rutynowe, w związku z czym  pozytywny  wizerunek  terenowych
organizacji partyjnych stopniowo ulegał erozji.
      W III RP  wszystkie  partie  polityczne  przywiązują  wielką  wagę  do
problemów  optymalizacji  na  szczeblu  taktycznym  i   związanego   z   nim
skutecznego  kreowania  swego   pozytywnego   wizerunku,   zaś   negatywnego
wizerunku przeciwnika.
      Rozwiązanie problemów realizacyjnych na szczeblu taktycznym polega  na
wybraniu ludzi i znalezieniu środków odpowiednich do realizacji działania  -
np.  w  przytoczonym  przypadku  wytypowanie   ludzi,   którzy   "haki"   na
przeciwnika znajdą, ewentualnie pieniędzy za które będzie je można kupić.
      W  okresie  PRL  środki  na  działania  polityczne  były  przydzielane
odgórnie, zaś ludzi –  jak  już  wspomniano  -  dobierano  według  kryteriów
politycznych. Sprawy wizerunkowe funkcjonowały analogicznie jak na  szczeblu
operacyjnym.
      W III RP miało być inaczej, w praktyce jednak – w związku z  ordynacją
większościową i finansowaniem partii z  budżetu  państwa,  znowu  decydujący
głos  mają  centrale  partyjne  i  ich  liderzy,  a  sprawy   taktyczne   są
podporządkowane  względom  operacyjnym  w  skali  całego  kraju.   Działacze
szczebla  lokalnego  mają  ewentualnie  swobodę   wynajdywania   „haków”   i
niszczenia przy ich pomocy wizerunku przeciwników.


     5. Uwagi końcowe

      Lata, które upłynęły od 1989 roku, wykazały, że żadna partia, ani  też
żadna koalicja parlamentarna, nie  była  w  stanie  utrzymać  się  u  władzy
dłużej niż przez jedną kadencję, a były nawet przypadki  skracania  kadencji
(1993 i 2007 rok). Dzieje się tak, mimo  że  kolejne  kampanie  wyborcze,  a
także  okresy  między  nimi,  wykazują,  jak  wielką  wagę   nasi   politycy
przywiązują do taktyki  i  sztuki  operacyjnej  swych  działań  –  zwłaszcza
marketingowych. Natomiast długoterminowe działania strategiczne, nie  mówiąc
już o pracy ideowo wychowawczej, są  przez  ogół  naszych  polityków  niemal
całkowicie ignorowane.
      Nie należy się temu dziwić, jeżeli przypomnimy  sobie,  że  w  okresie
PRL, strategia długookresowych działań politycznych  o  szerokim,  światowym
zasięgu była zarezerwowana  dla  centrali  w  Moskwie,  Warszawa  zaś  miała
opracowywać krótko  okresowe  lokalne  problemy  taktyczne,  a  co  najwyżej
średniookresowe  i  średnio  zakresowe  problemy  operacyjne.  Rzecz   jasna
rozwiązywanie  problemów  ideologicznych  było  również  zarezerwowane   dla
moskiewskiej centrali. W rezultacie kadry PZPR i  aparatu  państwowego  PRL,
posiadały  tylko  wiedzę   pozwalającą   rozwiązywać   problemy   taktyczno-
operacyjne,  wykazując  niemal  całkowitą   indolencję   gdy   trzeba   było
samodzielnie rozwiązywać nowe problemy strategiczne i ideologiczne.
       Z  dawną  opozycją  było  jeszcze  gorzej,  gdyż  niemal  cała   była
nastawiona na krytykę istniejącego reżimu i walkę z  nim,  nie  opracowywała
więc  samodzielnie  żadnych  perspektywicznych  planów,   dostosowanych   do
zmieniającej się rzeczywistości. Co najwyżej sięgano do starych koncepcji  z
pierwszej połowy XX wieku lub mechanicznie przejmowano niektóre  rozwiązania
zaczerpnięte z Zachodu. W dodatku do 1989  roku  opozycja  była  praktycznie
odsunięta od sprawowania władzy w państwie, nie posiadła więc  nawet  wiedzy
i  doświadczenia,  koniecznego  do  samodzielnego  rozwiązywania   problemów
taktyczno-operacyjnych. W rezultacie dawna tzw. demokratyczna opozycja,  gdy
przejęła władzę,  nie  była  w  stanie  samodzielnie  rozwiązywać  problemów
taktyczno-operacyjnych na  szczeblu  państwa,  ustępując  w  tej  dziedzinie
kadrom wywodzącym się z dawnej PZPR i jej satelitów. W  tej  sytuacji  dawni
opozycjoniści, którzy niespodziewanie dla siebie przejęli władzę  w  Polsce,
musieli korzystać z informacyjno koncepcyjnej  pomocy  ośrodków  zachodnich,
niemal całkowicie się od nich pod tym względem uzależniając.  Skończyło  się
na tym, że w nowej III/IV RP, rolę  dawnej  centrali  moskiewskiej  przejęły
centrale  -  brukselska,  waszyngtońska  i  berlińska,  które  rzecz   jasna
sterowały  sytuacją  w  Polsce  w  sposób  zgodny   ze   swymi   interesami,
obiektywnie nie zawsze zgodnymi i interesami Polski.
        Ciekawe   świadectwo   informacyjnego   uzależnienia    Polski    od
zagranicznych central, znaleźć możemy w artykule Porażka  ekonomistów  Jacka
Wiśniewskiego – głównego ekonomisty Raiffeisen Bank Polska. Czytamy w nim:
      W jednym z ostatnich numerów „The Economist” można przeczytać  artykuł
„What went wrong with economics” o  kryzysie  nauk  ekonomicznych,  które  w
praktyce zawiodły w obliczu  kryzysu.  Wedle  stawianych  tez  ekonomiści  i
finansiści po części doprowadzili do kryzysu,  w  dużej  części  zawiedli  w
ostrzeganiu przed  kryzysem  i  właściwie  nie  wiedzą,  jak  go  rozwiązać.
Zastanawiałem się, jak wygląda to z polskiej perspektywy.
      Po pierwsze nie doprowadziliśmy do kryzysu, bo udział naszego  sektora
finansowego i myśli teoretycznej jest znikomy na  świecie.  (…)  Praktycznie
śladowy  wkład  w  rozwój  obecnej   teorii   ekonomii   i   finansów   jest
przygnębiający i sam w sobie świadczy o poziomie edukacji.
      Po  drugie  kryzysu  światowego  nie  mogliśmy  przewidzieć  z  bardzo
prostego powodu – praktycznie nikt w Polsce zawodowo nie analizuje  sytuacji
globalnej gospodarki. Banki komercyjne i biura maklerskie  skupiają  się  na
lokalnym,  góra  regionalnym  rynku.   Prognozy   dla   globalnych   liderów
gospodarczych  są  tworzone  w  centralach  –  czyli  w  tym  zakresie  jako
ekonomiści bankowi odtwarzamy to, co prognozowane jest zewnętrznie. Żaden  z
polskich  uniwersytetów  czy  thin-tanków  również  nie  stawia   regularnie
prognoz. Z jednej strony nie  ma  popytu  na  takie  analizy,  z  drugiej  –
efektywność kosztowa prowadzi do centralizacji takich badań poza Polską.
      Po trzecie,  skoro czegoś się nie analizuje, to ciężko będzie  stawiać
diagnozy i przepisywać lekarstwa. Stąd praktyczny brak  polskiego  głosu  na
temat kryzysu na łamach światowych.
      (…)
      Jeżeli chodzi o rozwiązania kryzysu, to mamy  monodyskusję.  Większość
obecnych w  mediach  ekonomistów  –  łącznie  ze  mną  -  jest  wychowana  w
„balcerowiczowskim” duchu reform i wolności. Nie ma więc drugiej strony
dyskusji – kto w Polsce się przyzna, że jest keynesistą?  Daje to  konsensus
w sprawie tego, co należy zrobić, ale czy jest to na pewno słuszne?[8]
      Powyższy cytat pozwala  lepiej  zrozumieć,  że  bez  rozwoju  własnych
badań naukowych Polska i jej elity nie będą w  stanie,  w  zmieniającej  się
sytuacji wewnętrznej i międzynarodowej, opracować  dla  siebie  odpowiedniej
strategii, w
tym również strategii skutecznego kreowania własnego pozytywnego wizerunku.
-----------------------
[1] Stosujemy tu terminologię  M.  Mazura.  Por.  M.  Mazur,  Cybernetyka  i
charakter, Warszawa 1976, s. 105.
[2] S. Mossor, Sztuka wojenna w warunkach nowoczesnej wojny,  Warszawa  1945
(II wydanie), Wojskowy Instytut Naukowo-Wydawniczy, s. 172-173,
[3] Tamże, s.. 174-176.
[4] K. Clausewitz, O wojnie, Warszawa 1928, s. 151, 156. Cyt wg. S.  Mossor,
Sztuka wojenna..., wyd. cyt. s. 185.
[5] S. Mossor, Sztuka wojenna..., wyd cyt., s. 185.
[6] Tamże, s. 186-187.
[7] Por. M. Mazur, Cybernetyka i charakter, wyd. cyt.,  s.  163.  Należy  tu
podkreślić, że system autonomiczny nie jest niezależny od otoczenia  i  musi
wchodzić w  różnorakie  sprzężenia  z  innymi  systemami  (autonomicznymi  i
nieautonomicznymi) funkcjonującymi w jego otoczeniu.
[8] J. Wiśniewski, Porażka ekonomistów, „Rzeczpospolita”, 31.07.2009, s.
B16.

