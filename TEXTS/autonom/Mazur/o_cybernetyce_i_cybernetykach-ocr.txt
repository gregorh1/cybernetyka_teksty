=== o_cybernetyce_i_cybernetykach-ocr ===
Extracted from: o_cybernetyce_i_cybernetykach-ocr.pdf
Generated by: pdftotext

http://autonom.edu.pl

Mazur M., 1965, O cybernetyce i cybernetykach. [w:] Cybernetyka. Argumenty za i przeciw.
KiW, Warszawa, s. 88-94.
Zeskanował i opracował: Mirosław Rusek (mirrusek@poczta.onet.pl)

Cybernetyka zdobywa sobie wiele uznania, ale ma też i swoich malkontentów.
Podkreślam „malkontentów”, a nie „krytyków”, chodzi tu bowiem nie o ludzi dyskutujących
z takimi czy innymi poglądami cybernetyków, lecz o ludzi, którym się cybernetyka po prostu
nie podoba. Rzecz charakterystyczna, lubują się w pouczaniu cybernetyków, czym jest,
a czym nie jest cybernetyka, przy czym za sprytny chwyt uważają operowanie terminami
cybernetycznymi:
sprawy dla nich niezrozumiałe to „szum cybernetyków”, a sprawy niezgodne z ich
wyobrażeniami to „deformacja”. Za reprezentatywny dla postawy malkontentów cybernetyki
można chyba uznać Pamflet przeciw cybernetyce dra R. Herczyńskiego, ponieważ autor
Pamfletu kwestionuje w cybernetyce niemal wszystko; w sposób kategoryczny zmierza do
wykazania, że właściwie nie ma cybernetyki, nie ma cybernetyków, a jest tylko luźna
współpraca matematyków z przedstawicielami paru innych specjalności.
Nagromadzenie

mnóstwa

zarzutów

i

zastrzeżeń

pod

adresem

cybernetyki

i cybernetyków prowokuje do odpowiedzi, którą też postaramy się dać w niniejszym artykule.
Zdaniem dra Herczyńskiego cybernetyka nie jest żadną określoną dziedziną nauki; za
takim poglądem mają przemawiać „wysiłki zmierzające do określenia cybernetyki, które
znajdują się prawie zawsze na początku popularnych artykułów”, pilne poszukiwanie
genealogii cybernetyki oraz brak cybernetyki jako dyscypliny naukowej w programach
wyższych uczelni.
Odpowiedź na pierwszy z tych argumentów mieści się już w przytoczonym powyżej
cytacie z artykułu dra Herczyńskiego. Cybernetykę definiuje się w artykułach popularnych
właśnie dlatego, że są to artykuły popularne. Autorzy takich artykułów zakładają, że ogół
czytelników nie zna definicji cybernetyki, przy czym założenie to jest chyba słuszne, skoro
okazało się, że nie zna jej nawet dr Herczyński. Gdyby uważniej przeczytał książkę
Ashby'ego Wstęp do cybernetyki (na którą się powołuje, dowodząc rozbieżności w określaniu
cybernetyki!), to od razu na początku pierwszego akapitu pierwszego jej rozdziału znalazłby
następujące dwa zdania: „Według definicji Wienera cybernetyka jest «nauką o sterowaniu
komunikacji w zwierzętach i maszynach», czyli, krótko mówiąc, nauką o sterowaniu
w ogólności. Tej właśnie problematyce poświęcona jest niniejsza książka”.

Zgodnie z przytoczonymi tu poglądami, zarówno Wienera, jak i Ashby'ego,
cybernetycy definiują cybernetykę jako naukę o sterowaniu. Nic więcej, ale i nic mniej.
Można rozmaicie formułować implikacje tej definicji, zagadnienia, którymi cybernetycy się
zajmują itp., ale definicja cybernetyki jest od początku ustalona i jednoznacznie określa
zakres jej jako dziedziny nauki.
Co się tyczy genealogii cybernetyki, to, jak wiadomo, utarł się zwyczaj, że dziedzinom
nauki nadaje się nazwy neoklasyczne, tj. nawiązujące do źródłosłowów zaczerpniętych
z języka greckiego lub łacińskiego; w ten sposób powstały takie nazwy, jak metrologia,
aerodynamika, astronautyka, nukleonika i wiele innych. Nic dziwnego, że i Wiener skorzystał
z odpowiedniego wyrazu greckiego, a jeśli wziąć pod uwagę, że słowo, „cybernetyka”
starożytni Grecy wiązali zarówno ze sterowaniem okrętu, jak i umiejętnością rządzenia
państwem (a więc pojmowali je podobnie jak obecnie cybernetycy), to przyjdzie przyznać, że
Wiener dokonał trafnego wyboru. Ciekawe, dlaczego dla malkontentów ten niewątpliwie
starożytny rodowód cybernetyki jest tak drażniący, a np. nie rażą ich w podręcznikach fizyki
wzmianki o starożytnym rodowodzie „atomu” czy „elektryczności”.
Brak cybernetyki w programach wyższych uczelni jest tylko potwierdzeniem
typowego zjawiska, że programy nauczania spóźniają się w stosunku do postępu nauki.
Dopiero kiedy się jakaś dziedzina rozwinie i osiągnie pewien stan nasycenia, wprowadza się
ją do programów uniwersytetów i politechnik. Łatwo to stwierdzić porównując, kiedy
powstały „lampy katodowe” (obecnie zwane „lampami elektronowymi”), a kiedy zaczęto
wykładać elektronikę; kiedy w przemyśle zaczęto stosować piece elektryczne, a kiedy zaczęto
wykładać elektrotermię itd.
Stawianie cybernetyce zarzutu, że nie jest „specyficzna”, to znaczy, że nie jest jedną
więcej wąską specjalnością, stanowi grube nieporozumienie. Doniosłość cybernetyki na tym
przecież polega, że w okresie postępującej lawinowo atomizacji nauki na coraz węższe
specjalności, cybernetyka - stwierdzając, że regulacja w urządzeniach technicznych,
wydzielanie się hormonów w organizmach, myślenie, podwyższanie podatków, zmienianie
programów w szkołach, kierowanie samochodem, gra w szachy, komponowanie symfonii,
rządzenie państwem itp. są procesami sterowniczymi i dzięki temu dają się rozpatrywać
w oparciu o te samie zasady - pojawiła się jako nauka ogólna o ogromnej rozległości,
unaoczniając, że wszelkie podziały są jedynie sztucznymi barierami naruszającymi jedność
nauki.
Rzekomo niespójne tematy konferencji i seminariów cybernetycznych (wydające się
drowi Herczyńskiemu „uroczym naukowym bałaganem problemowym”) dotyczą jak
najściślej zagadnień sterowania. Należy przecież do tych zagadnień teoria informacji (bo
2

sterowanie polega na przenoszeniu informacji, a wszelkie informacje służą wyłącznie do
sterowania), teoria gier (gdyż gra jest sterowaniem w stanach o umyślnie wzmaganych
zakłóceniach), teoria regulacji (gdyż regulacja jest sterowaniem zmierzającym do stabilizacji),
logika matematyczna (w związku z zagadnieniami formalizacji procesów sterowania) oraz
praktyczne zagadnienia sterowania w maszynach, organizmach i społecznościach. Jest przy
tym bez znaczenia, które z tych zagadnień omawia się na jakimś seminarium, a które na
innym. Podobnie jak we wszystkich innych dziedzinach zależy to od doraźnych
zainteresowań kierownictwa i uczestników.
Czy cybernetyka to zawód? Wypowiadając się już uprzednio (Cybernetyka przywraca
jedność nauki, „Argumenty” nr 31, 1962), napisałem m.in. „Cybernetyka daje możliwość
tworzenia rozległych syntez naukowych, ale nie wydaje mi się, żeby ktokolwiek mógł wnieść
do nich coś wartościowego bez oparcia o konkretną specjalność naukową”.
Pod powyższą wypowiedzią mógłbym się podpisać i dzisiaj. Chodzi o to, żeby ten, kto
zajmuje się ogólnymi zagadnieniami sterowania i chce wnieść do nich nowe idee, miał
możność sprawdzenia ich samemu przynajmniej w jednej specjalnej dziedzinie, którą zna
szczegółowo. Bez uprawiania określonej specjalności będzie musiał polegać wyłącznie na
opiniach innych specjalistów.
Niemniej,

dla

uniknięcia

nieporozumień,

widzę

potrzebę

wyraźniejszego

sprecyzowania, czy używając nazwy „cybernetyk” ma się na myśli zawód czy umiejętność,
przy czym uważam, że zawód jest to umiejętność wykorzystywana zarobkowo. W takim
rozróżnieniu pojęć nie ulega wątpliwości, że cybernetyka jest umiejętnością, w związku z tym
nie wystarczy powiedzieć sobie: „mnie interesują ogólne zagadnienia sterowania, jestem więc
cybernetykiem”. Trzeba tę dziedzinę przestudiować i śledzić jej rozwój w stopniu
zapewniającym autorytatywność, podobnie jak to się dzieje z nabywaniem każdej innej
umiejętności. Natomiast uprawianie cybernetyki jako zawodu, tj. zarobkowo, jest sprawą
zapotrzebowania społecznego.
Na przykład, do niedawna nie było zawodem (choć było umiejętnością), a obecnie jest
nim uprawianie naukowej organizacji pracy. Nie jest wykluczone, że pojawi się, może nawet
w niedługim czasie, zapotrzebowanie na zawód cybernetyka.
Nie powinna też uchodzić uwagi okoliczność, że cybernetyka istnieje formalnie
dopiero od 15 lat, a praktycznie jeszcze krócej, toteż cybernetycy mający obecnie powyżej
pięćdziesięciu lat zdobyli wykształcenie zawodowe w czasach, gdy cybernetyka jeszcze nie
istniała, a więc nie mogliby nawet obrać jej sobie jako zawodu. Co nie przeszkadza, że są jej
pionierami.

3

Na szczególną uwagę zasługuje stosunek cybernetyki do innych nauk. Okoliczność, że
pewne zagadnienia lub nawet częściowe ich rozwiązania istniały przed cybernetyką (np.
teoria regulacji, modelowanie lub matematyzacja procesów itp.) nie świadczy przeciw
cybernetyce. Żadna dziedzina nauki nie powstaje z niczego. Każda z nich zastaje pewien stan
uprzedni, który właśnie - wskutek narastania określonych potrzeb - stwarza podstawy do
wyodrębnienia pewnej problematyki w osobną dziedzinę nauki. Zagadnienia sterowania nie
zaczęły się od cybernetyki lecz na odwrót: spowodowały jej powstanie.
Cenne jest w cybernetyce to, że rozważa się w niej procesy sterowania bez
konieczności wnikania, co konkretnie i czym jest sterowane. Podobnie z liczenia wielbłądów,
niewolników i monet powstała arytmetyka (i w ogóle matematyka), zajmująca się działaniami
rachunkowymi bez wymieniania liczonych przedmiotów, a z mierzenia długości, prędkości,
temperatury, ciśnienia itp. powstała metrologia, zajmująca się metodami mierzenia, błędami
pomiarowymi itp. bez względu na to, o mierzenie jakiej wielkości fizycznej chodzi.
Rozwiązania zagadnień sterowania stały się w cybernetyce uniwersalne, podobnie jak
uniwersalne stały się rozwiązania zagadnień w matematyce, metrologii, logice itp. I chociaż
dr Herczyński pisze, że „taka uniwersalność zawsze trąci szarlatanerią i nigdy nie wychodzi
na pożytek naukom”, to rozwój nauk zdaje się świadczyć, że jest wręcz przeciwnie.
I wreszcie ostatnia sprawa: o czym z zakresu cybernetyki należy informować ogół
czytelników? Z punktu widzenia doboru tematów szczegółowych jest to oczywiście sprawa
zainteresowań autorów i czytelników. Nie ma też powodu uważać, że tematy „mózg
i maszyna” lub „cybernetyka a humanitaryzm” (potępione przez dra Herczyńskiego) są mniej
interesujące od matematyzacji biologii lub językoznawstwa (zalecone przez dra
Herczyńskiego). Warto jednak w związku z tym zwrócić uwagę na pewną nader istotną
okoliczność, a mianowicie, że cybernetyka wytworzyła sobie swoisty język oparty na
symbolach logicznych, wzorach matematycznych, wykresach i specjalnej terminologii. Bez
tego języka trudno sobie dziś wyobrazić jakąkolwiek publikację napisaną dla cybernetyków.
Prof. Greniewski napisał książkę Elementy cybernetyki sposobem niematematycznym
wyłożone. Dlaczego „sposobem niematematycznym”? Ponieważ inaczej książka ta stałaby się
niedostępna dla szerszego grona czytelników. Artykuł prof. Manczarskiego Zastosowanie
cybernetyki i radiofizyki w parapsychologii ukazał się w „Przeglądzie Telekomunikacyjnym”
(nr 11, 1961). Dlaczego w czasopiśmie technicznym? Ponieważ jest napisany językiem
niezrozumiałym dla humanistów. Z podobnych przyczyn również opracowana przeze mnie
cybernetyczna teoria myślenia będzie opublikowana w prasie technicznej, (w „Przeglądzie
Elektrotechnicznym”), a przecież chyba nie tylko technikom zależy na dowiedzeniu się, na

4

czym polega myślenie. Przyczyna tkwi w tym, że teorie te nie sposób wyłożyć bez
schematów, wykresów i wzorów matematycznych.
Jak z tego wynika, szerszy ogół czytelników jest obecnie zdany tylko na takie tematy
cybernetyczne, jakie dadzą się przedstawić opisowo, językiem w zasadzie potocznym. Nawet
przy objaśnianiu tak podstawowych pojęć, jak „ilość informacji” lub „bit”, trzeba się uciekać
do ośrodków poglądowych; ilu czytelników zrozumiałoby, co to jest „logarytm liczby
możliwości przy podstawie 2”? A jak daleko można zajść posługując się tylko środkami
poglądowymi? Czy sam dr Herczyński, jako matematyk, podjąłby się napisania dla
szerokiego ogółu czytelników artykułu np. o rachunku operatorowym?
W znacznym stopniu źródło tego stanu rzeczy tkwi w szkole średniej, która uczy
przedmiotów humanistycznych w kategoriach ,,wypracowań” literackich, coraz mniej
przydatnych do wyrażania poglądów według nowoczesnych wymagań. Wystarczało to,
dopóki było możliwe zajmowanie się zagadnieniami humanistycznymi w izolacji od nauk
przyrodniczych. Cybernetyka usuwa tę izolację, i już dziś należałoby pomyśleć
o wprowadzeniu podstaw cybernetyki do programów szkolnych, aby za dziesięć lat mieć
ludzi przystosowanych do operowania językiem, jaki ze sobą przynosi integracja nauki. Być
może, propozycja ta spotka się ze wzruszeniem ramion. Ale to nie jest sprawa ironii, lecz
kosztów. Koszty wzruszania ramionami pokryje bowiem, jak zwykle, społeczeństwo.

5

