=== zagadnienie_prawdy_w_nauce-ocr ===
Extracted from: zagadnienie_prawdy_w_nauce-ocr.pdf
Generated by: pdftotext

http://autonom.edu.pl

Mazur M., 1981, Zagadnienie prawdy w nauce. Zeszyty Naukowe Stowarzyszenia PAX,
nr 1 (30), s. 79-92.
Zeskanował i opracował Mirosław Rusek (mirrusek@poczta.onet.pl).

MARIAN MAZUR

ZAGADNIENIE PRAWDY W NAUCE

1. Prawdy i nieprawdy

Na temat "problemu prawdy" napisano już bez mała całe biblioteki, ale obfitość tej
literatury nie świadczy bynajmniej o trudności owego "problemu" lecz o jego fikcyjności.
Szukano bowiem odpowiedzi na pytanie "co to jest prawda?" a to w istocie nie było
rozwiązywaniem żadnego problemu lecz tylko domniemywaniem się znaczenia słowa
"prawda". Ponieważ domniemań może być tyle, ile osób zechce je snuć, więc jedynym tego
rezultatem były jałowe spory, czyje domniemanie jest "słuszne", i wprowadzanie zamętu do
sprawy prostej, podczas gdy do niej należy podejść we właściwy sposób, tj. od analizy
zjawisk, jak się to robi w naukach ścisłych.
Sposobu takiego dostarcza cybernetyka1). W każdym torze informacyjnym występuje
transformacja oryginałów (tj. komunikatów na początku toru) w obrazy (tj. komunikaty na
końcu toru). Relacja między dwoma oryginałami jest informacją nadawaną, a relacja między
dwoma obrazami jest informacją odbieraną.
Jeżeli informacja odbierana jest identyczna z informacją nadawaną, to jest ona
transinformacją (informacją wierną, prawdziwą). Na przykład, odległość z Londynu do
Rzymu jest dwukrotnie większa niż odległość z Londynu do Genewy - jeżeli na mapie
występuje taki sam stosunek długości odcinków przedstawiających te odległości, to w tym
zakresie mapa jest wierna, stanowi źródło prawdy. Tak samo jest we wszelkich pomiarach,
obserwacjach itp.
Wynikają stąd dwa ważne twierdzenia:

1)

M. Mazur, Jakościowa teoria informacji. Wydawnictwa Naukowo-Techniczne, Warszawa 1970.

l) jeżeli dwie informacje są prawdziwe, to ich wypadkowa jest również prawdziwa
(np. jeżeli zmierzono, że jedna góra jest o 200 metrów wyższa od drugiej, a druga jest o 300
metrów wyższa od trzeciej, to bez mierzenia można powiedzieć, że pierwsza góra jest o 500
metrów wyższa od trzeciej),
2) jeżeli z informacją prawdziwą jest identyczna inna informacja, to i ona jest
prawdziwa (np. jeżeli kopia jest zgodna z dokumentem autentycznym, to zawiera informacje
prawdziwe).
Po takim uporaniu się z prawdami zobaczmy, jak się przedstawiają zniekształcenia
informacji odbieranych, czyli nieprawdy. Wchodzą tu w grę - w odróżnieniu od informowania
wiernego - dwie możliwości: informowanie pozorne oraz informowanie fałszywe.
Informowanie pozorne (pseudoinformowanie) powstaje, gdy liczba obrazów jest
nierówna liczbie oryginałów, przy czym może to być:
- informowanie rozwlekłe (pseudoinformowanie symulacyjne), gdy jednemu
oryginałowi odpowiada kilka obrazów (np. gdy ktoś mówi, że "zbudowano wiele zakładów
przemysłowych, fabryk i wytwórni", chociaż wszystkie te wyrazy oznaczają jedno i to samo,
przez co powstaje tylko pozór obfitości informacji),
- informowanie ogólnikowe (pseudoinformowanie dysymulacyjne), gdy kilku
oryginałom odpowiada jeden obraz (np. gdy ktoś zamiast "weszli mężczyzna i kobieta" mówi:
"weszły dwie osoby" - niby prawda ale zubożona, pozór prawdy).
Informowanie fałszywe (dezinformowanie) powstaje, gdy brakuje jakichś oryginałów
lub obrazów, przy czym może to być:
- zmyślanie (dezinformowanie symulacyjne), gdy obrazowi nie odpowiada żaden
oryginał (np. gdy w spisie figuruje towar, którego nie ma w magazynie),
- zatajanie (dezinformowanie dysymulacyjne), gdy oryginałowi nie odpowiada żaden
obraz (np. gdy w spisie nie figuruje towar, który jest w magazynie).
Informowanie może być wzbogacone o domniemanie (parainformowanie), gdy
z informacjami nadawanymi i odbieranymi sumują się informacje uprzednio zapamiętane
(parainformacje) u nadawcy i odbiorcy, przy czym można rozróżniać domniemanie trafne
i domniemanie nietrafne.
Domniemanie trafne występuje, gdy parainformacje u odbiorcy są takie same jak
u nadawcy (na tym polega rozumienie słów, zdań, aluzji, dzieł sztuki, itp.).
Domniemanie nietrafne występuje, gdy parainformacje u odbiorcy i nadawcy są
niejednakowe (prowadzi to do nieporozumień), przy czym może to być:

- domniemanie bezpodstawne, gdy parainformacje są u odbiorcy, a nie ma ich
u nadawcy (np. dopatrzenie się aluzji, której nie było),
- domniemanie niedomyślne, gdy parainformacje są u nadawcy, a nie ma ich
u odbiorcy (np. niedopatrzenie się aluzji, która była).
Dla kompletności systematyki trzeba dodać, że możliwe jest także informowanie
o informowaniu

(metainformowanie),

informowanie

o

metainformowaniu

(meta-

metainformowanie), informowanie o meta-metainformowaniu (meta-meta-metainformowanie), i tak dalej aż do nieskończoności.
Podobnie

jak

informowanie,

również

metainformowanie

(oraz

meta-

metainformowanie itd.) może być wierne, pozorne (rozwlekłe lub ogólnikowe), fałszywe
(zmyślanie lub zatajanie) bądź polegać na domniemaniach (trafnych lub nietrafnych).
Jako przykłady metainformowania można wymienić metadecydowanie jako
decydowanie o sposobach decydowania, metadyskutowanie jako dyskutowanie o sposobach
dyskutowania, metanauczanie jako nauczanie o sposobach nauczania, itp.
Ogromna większość ludzi, w tym nawet bardzo wykształconych, nie odróżnia
metainformowania od informowania, co może prowadzić do przykrych skutków, zwłaszcza
w prawodawstwie. Na przykład, informacja o karalności "czynów szkodliwych" wymaga
z kolei informacji o tej informacji (metainformowanie), a mianowicie wyjaśnienia, co się
uważa za szkodliwe, a co nie, gdyż bez tego sprawca może nie wiedzieć, czy przekracza
prawo. Gdyby kodeks karny miał się składać wyłącznie z takiego rodzaju przepisów, to
można byłoby go zredukować do dwóch paragrafów: "1. Przestępstwa są karalne. 2. Co było
przestępstwem, oceni prokurator".
Rozróżnienie miedzy informowaniem a metainformowaniem pozwala też uchwycić
różnice między fałszem a kłamstwem. Fałszem jest dezinformowanie, kłamstwem zaś jest
metadezinformowanie przedstawiające to dezinformowanie jako transinformowanie. Inaczej
mówiąc, kłamstwem jest przedstawianie fałszu jako prawdy. Nie ma kłamstwa, gdy fałsz jest
przedstawiany jako fałsz (np. autor powieści historycznej fałszuje historię, ale przed zarzutem
kłamstwa chroni go wyraz "powieść" umieszczony przezeń pod tytułem książki).
Z tego punktu widzenia dość niefortunne jest sądowe wyrażenie "kara za fałszywe
zeznania" - powinno by się mówić o karze za kłamliwe zeznania, gdyż źródłem fałszywych
zeznań mogą być przecież omyłki, złudzenia itp., za co nie ma powodu nikogo karać.
Przedstawiona tu systematyka informowania będzie przydatna w sprawach
poruszanych poniżej.

2. Czy prawdomówność jest cnotą

Pogląd, że należy mówić prawdę, jest tak rozpowszechniony, że aż stał się sprawą
moralności, a prawdomówność uchodzi za zaletę charakteru. "To brzydko kłamać" - mówią
rodzice dzieciom, które gdy dorosną, będą mówić to samo swoim dzieciom. Podobnie mówią
nauczyciele swoim uczniom. Prawdomówności żądają urzędy dając obywatelom do
wypełnienia rozmaite ankiety (personalne, paszportowe, celne itp.), a często nawet dopisując
zdanie, że "powyższe dane podałem zgodnie z prawdą" lub coś w tym rodzaju, aby w ten
sposób przypomnieć wypełniającemu obowiązek prawdomówności. Zgodnie z prawdą mają
być sporządzane wszelkie sprawozdania i meldunki. Sądy żądają prawdomówności od
świadków i w tym celu inscenizują teatralne składanie przysięgi (lub "oświadczenia
w miejsce przysięgi"). W krajach anglosaskich wypracowano nawet formułę: "będę mówił
prawdę, całą prawdę i tylko prawdę", co w świetle systematyki informacji znaczy: "będę
informował wiernie, niczego nie tając i nie zmyślając".
Z drugiej jednak strony wiele jest przypadków, w których prawdomówność jest
potępiana, a nawet karalna. Zdanie: "ależ pani staro wygląda" zostałoby uznane za przejaw
chamstwa. Weredycy, mający zwyczaj mówić wszystkim "prawdę w oczy", to nieprzyjemni
ludzie, których wszyscy unikają. Człowiek rozgadujący się o przypadkowo zaobserwowanej
dyzlokacji wojsk ryzykuje postawienie przed sądem za "ujawnienie tajemnic państwowych",
a gdyby tam powoływał się na obowiązek prawdomówności, to powinien czuć się szczęśliwy,
jeżeli zostanie uznany tylko za głupca. Zwolniony z obowiązku prawdomówności jest
oskarżony w procesie karnym, adwokat fantazjujący na temat jego "ciężkiego dzieciństwa",
tudzież prokurator, który z okruchów udowodnionych informacji usiłuje skomponować obraz
przebiegu zbrodni.
Jakże to więc w końcu jest z prawdomównością - obowiązuje czy nie? A jeżeli czasem
tak, a czasem nie, to kiedy?
Sprawa staje się jasna, jeżeli się ją potraktuje na podstawach cybernetycznych. Każdy
proces sterowania jest przeprowadzany dla osiągnięcia określonego celu. Koniecznym tego
warunkiem jest, żeby sterujący miał prawdziwe informacje o obiekcie sterowanym. Znaczy
to, że człowiek dążący do jakiegoś celu, będzie szukał prawdziwych informacji, które go do
tego celu przybliżają, pozostanie obojętny wobec informacji nie mających z tym celem nic
wspólnego, a będzie potępiał informacje (choćby prawdziwe), które mu w osiąganiu celu
przeszkadzają.

Biorąc to pod uwagę łatwo zauważyć, że wymaganie prawdomówności pojawia się
zawsze w przypadkach zależności jednych ludzi od innych, przy czym jest ono
nieodwzajemniane. Rodzice żądają prawdomówności od dzieci, ale nie przychodzi im nawet
na myśl, że również sami powinni być wobec nich prawdomówni. Nauczyciele są skłonni do
karania uczniów, ale gdy nauczyciel dopuścił się czynu karygodnego, zostaje to przed
uczniami zatajone. Gdy przesłuchiwanemu zdarzy się o coś zapytać prokuratora, słyszy zaraz
że "ja tu jestem od zadawania pytań".
Sprawy te zasługują na to, żeby się im przyjrzeć nieco bliżej. Przenieśmy się w tym
celu do czasów niewolnictwa, w których rola niewolników polegała na wykonywaniu pracy,
a rola panów na przymuszaniu ich do tego. Skąd jednak wiadomo, czy niewolnicy wykonali
narzuconą im pracę? Ponieważ była to praca ciężka, uzasadnione było podejrzenie, że starali
się wykonać jej jak najmniej. Aby się przekonać o faktycznym stanie rzeczy, trzeba byłoby
przeprowadzić kontrolę wykonanej pracy. Jednakże kontrola to także praca, wyszłoby więc na
to, że niewolnicy wykonali jakąś pracę, ale jej kontrola obciążałaby ich panów. Ci jednak nie
byli skłonni do ponoszenia żadnych trudów, choćby tylko kontrolnych, toteż wcześniej czy
później musieli wpaść na pomysł, żeby i tym obciążyć samych niewolników (lub posłużyć się
nadzorcami, przeprowadzającymi kontrolę z upoważnienia panów, ale to nie zmieniało istoty
rzeczy, bo i nadzorcy woleli przerzucać trudy kontroli na samych niewolników). Czy jednak
niewolnicy kontrolowaliby samych siebie uczciwie? Mogli by przecież meldować wykonanie
pracy, którą w rzeczywistości wykonali tylko częściowo. Aby temu zapobiec, panowie (lub
nadzorcy) musieliby wziąć na siebie kontrolę tej samokontroli niewolników (metakontrola),
co jednak było już trudem znacznie mniejszym, wystarczało bowiem wyrywkowe
wychwycenie choćby jednego kłamstwa, aby zakwestionować cały meldunek. I tak doszliśmy
do tego, że kontrola pracy niewolników została zastąpiona kontrolą ich prawdomówności.
W konsekwencji, oprócz kar za opieszałość, spadały na niewolników również kary za
kłamstwo.
Niewolnictwa dawno już nie ma, ale mechanizm sprawy pozostał. Na przykład, aby
wymierzyć pasażerowi należne cło, celnik powinien by dokładnie przetrząsnąć jego bagaż.
Chcąc jednak zaoszczędzić sobie tego trudu zaczyna on od pytania: "co pan ma do oclenia"?
Prawdziwość otrzymanej odpowiedzi celnik sprawdza przez zajrzenie tu i ówdzie, ale gdy
znajdzie choćby jeden przedmiot zatajony przez pasażera, przeprowadza kontrolę
szczegółową, przy czym zakwestionowane przedmioty zostaną skonfiskowane (wraz
z opakowaniem i środkiem transportu, np. samochodem), pasażer zaś zostanie ukarany za
przemyt. Podobnie urząd podatkowy, zamiast zbadać dochody płatnika, żąda od niego

zeznania

podatkowego,

które

następnie

porównuje

z

własnymi

doniesieniami,

a stwierdziwszy zatajenie jakiejś kwoty, odrzuca zeznanie i wymierza podatek według
własnej oceny (oczywiście wysokiej).
Wszystko to wyjaśnia, że prawdomówność nadawcy informacji jest kwestią interesów
odbiorcy tych informacji, a cała otoczka moralna została dorobiona w celu dodatkowego
obrzydzenia kłamstwa ludziom podległym i sprawienia, żeby nawet kontrola wyrywkowa
stała się zbędna! Stąd pochodzi uznanie prawdomówności za cnotę.
Niewątpliwie przyczyniła się do tego ważna okoliczność, że prawdomówność
odgrywa rolę nie tylko między osobami nadrzędnymi a podrzędnymi, lecz także między
osobami równorzędnymi. Kolega może oczekiwać prawdomówności od innego kolegi tylko
o tyle, o ile sam jest wobec niego prawdomówny. Stało się milczącą umową społeczną, żeby,
w pewnym zakresie (np. z wyłączeniem spraw ściśle osobistych, a zwłaszcza intymnych)
przestrzegać obowiązku wzajemnej prawdomówności po prostu dlatego, że tak jest łatwiej
żyć. W gruncie rzeczy ma to postać wzajemnej wymiany usług, na zasadzie partnerstwa.
Sprowadza się ona do przestrzegania prawdomówności, jeżeli jest dla partnera użyteczna, i jej
unikania, jeżeli jest dla niego przykra lub szkodliwa.
W nowoczesnych społeczeństwach jest jednym z naczelnych problemów, jak powinny
się układać stosunki między rządzącymi a rządzonymi. Nie mogą one być podobne do
dawnych stosunków między panami a niewolnikami, gdyż wywołuje to narastającą nienawiść
niewolników, wyładowującą się w końcu w krwawych rewolucjach, toteż dojrzewa idea, żeby
były one oparte na partnerstwie, w którym chodzi o podział decydowania odpowiednio do
posiadanych kwalifikacji. Oczywiście, sprzeczne z tą ideą jest stosowanie cenzury,
zmierzającej do ukrywania błędów popełnianych przez rządzących i tłumienia objawów
niezadowolenia rządzonych. Wynika ono z niezrozumienia, że podstawą partnerstwa jest
jednakowość stopnia prawdomówności u obu partnerów. Przypuszczenie rządzących, że
dzięki cenzurze mogą oni wiedzieć prawie wszystko a rządzeni prawie nic, jest złudne. Im
miej rządzeni wiedzą o rządzących, tym mniej rządzący wiedzą o rządzonych. Taka już jest
uroda cybernetycznego zjawiska zwanego sprzężeniem zwrotnym.
W związku z systematyką informowania można by sądzić, że prawdomówność jest
nakazem informowania wiernego i zakazem wszelkiego innego. Tymczasem przy tak
rygorystycznym postawieniu sprawy szkody byłyby niewspółmiernie większe od pożytków.
Zakaz rozwlekłości zapobiegałby traceniu czasu na odbieranie wielu informacji,
z których wystarczyłaby jedna - ale utrudniłby bardzo przyswajanie informacji.

Zakaz ogólnikowości zapobiegałby zacieraniu szczegółów - ale zmusiłby odbiorców
do przetrawiania mnóstwa informacji bezwartościowych.
Zakaz zmyślania zapobiegałby wprowadzeniu odbiorców w błąd - ale zniszczyłby
wszelką twórczość informacyjną, np. sztukę.
Zakaz

zatajania

zapobiegałby

pozbawieniu

odbiorców

dopływu

informacji

użytecznych - ale pozbawiłby ich również ochrony przed dopływem informacji szkodliwych.
Jak widać, prawdomówność nie jest sprawą, w której można by abstrahować od
rozróżniania informacji użytecznych i szkodliwych.
Dla ilustracji rozpatrzmy następujący przykład.
Przypuśćmy, że na zapleczu wiejskiego kina, mieszczącego się w drewnianym
budynku, pojawił się ogień. Gdy kierownik kina powiadomił o tym widzów, rzucili się oni
tłumnie do drzwi, przy czym wiele osób zostało stratowanych. Postawiony przed sądem za
spowodowanie paniki i śmierć pewnej liczby osób, kierownik bronił się argumentem, że
postąpił zgodnie z moralnym obowiązkiem mówienia prawdy. Sąd jednak odrzucił ten
argument i wydał wyrok skazujący.
W podobnej sytuacji, inny kierownik kina zataił powstanie ognia i starał się go ugasić,
ale pożar tak szybko się rozszerzał, że wielu widzów nie zdążyło opuścić sali i spaliło się
żywcem. Postawiony przed sądem za nieostrzeżenie widzów i spowodowanie śmierci pewnej
ich liczby, nie mógł się nawet powoływać na nakazy prawdomówności i otrzymał wyrok
skazujący.
Jakże więc należało postąpić? Przykładowy kierownik powinien ocenić, czy ma szanse
ugasić ogień. Jeżeli tak, to powinien to zrobić jak najszybciej bez niepokojenia widzów. Jeżeli
nie, to powinien zająć się ich ewakuacją jak najsprawniej. Gdyby w każdym z tych
przypadków nie obeszło się bez ofiar, to w razie postawienia przed sądem powinien
uzasadnić, że postąpił w sposób najwłaściwszy (najmniej zły) z możliwych.
Ale to jest zagadnienie podejmowania optymalnych decyzji, a nie przestrzegania
moralnych nakazów mówienia prawdy. Inaczej mówiąc, sprawa należy do cybernetyki, a nie
do etyki.
Wzgląd na użyteczność występuje nawet w dekalogu, gdzie wcale nie zabrania się
kłamstwa w ogólności, lecz tylko kłamstwa na szkodę bliźniego.

3. Nauka i nienauka

Podobnie jak w poszukiwaniu odpowiedzi na pytanie: "co to jest prawda?", tak samo
w poszukiwaniu odpowiedzi na pytanie: "co to jest nauka?" napisano mnóstwo publikacji
wprowadzających jedynie zamęt.
Tymczasem i tutaj sprawa jest jasna, jeżeli, zamiast na domniemaniach znaczeń słów,
oprzeć się na analizie zjawisk. Biorąc pod uwagę informacje podawane jako prawdziwe oraz
dowody ich prawdziwości, otrzymuje się z ich analizy następujące trzy możliwe rodzaje
wypowiedzi:
l) twierdzenia, czyli wypowiedzi zawierające informacje podawane jako prawdziwe,
poparte dowodami ich prawdziwości - należą one do nauki,
2) zapewnienia, czyli wypowiedzi zawierające informacje podawane jako prawdziwe,
ale nie poparte żadnymi dowodami - należą one do filozofii,
3) zwierzenia, czyli wypowiedzi nie zawierające informacji podawanych jako
prawdziwe, a więc i dowodów prawdziwości - należą one do sztuki.
Przypisanie poszczególnym możliwościom nazw "nauka", "filozofia", "sztuka", może
się nie zupełnie pokrywać z nawykami językowymi rozmaitych osób, ale nie o nazwy tu
chodzi lecz o różnice między wymienionymi możliwościami. Równie dobrze możnaby te
możliwości ponazywać inaczej, lub po prostu ponumerować, a jednak w niczym nie
zmieniłoby to sensowności ich rozróżnienia.
Zresztą czyżby nazwy te zostały tu użyte nietrafnie? Przecież koncepcje filozoficzne
nie tylko nie są udowodnione, ale nawet spotyka się coraz częściej publikacje filozoficzne,
których autorzy wręcz oświadczają, że od filozofii nie można żądać dowodów! Wyrażenia
w rodzaju "filozofia naukowa", "nauki filozoficzne", "filozofia - królowa nauk" itp. można
złożyć na karb przeświadczenia, że podciąganie pod naukę i naukowość "nobilituje".
Co się tyczy sztuki, to nawet o powieściach historycznych nie można powiedzieć, że
spełniają wymagania ścisłości historycznej, a wysuwanie pretensji z tego powodu jest
bezpodstawne. Sienkiewicz, podając w "Panu Wołodyjowskim" przebieg rozmowy między
Sobieskim a Azją Tuhajbejowiczem bynajmniej nie zapewniał, że taka rozmowa się odbyła
ani że jakiś Azja w ogóle istniał.
Nie można zaprzeczyć, że zdarzają się wypowiedzi filozoficzne bądź artystyczne,
odczuwane przez wielu ludzi jako przedstawiające jakieś prawdy, ale jest to coś innego niż
prawdy naukowe, czyli twierdzenia udowodnione.
Należy przyznać, że nawet w nauce uzyskanie zupełnego dowodu jakiegokolwiek
twierdzenia jest niemożliwe. Wyjątek zdają się w tym stanowić logika i matematyka ale tylko
pozornie, ponieważ są to nauki abstrakcyjne, a dowodzenie w nich wszelkich twierdzeń

polega jedynie na poprawności operacji formalnych. Natomiast w naukach konkretnych
dowody twierdzeń są zawsze obarczone błędami obserwacji i pomiarów, i conajwyżej można
dążyć do ich zmniejszenia.
Można więc powiedzieć, że naukowość polega na udowadnianiu twierdzeń w stopniu
osiągalnym w aktualnym stanie nauki. Innymi słowy, podstawowym warunkiem
przynależności do nauki - w odróżnieniu od filozofii i sztuki - jest poczuwanie się do
obowiązku udowodnienia prawdziwości wypowiedzi.
Jest zrozumiałe, że nauka dąży do posługiwania się wyłącznie informacjami wiernymi,
gdyż tylko takie mogą prowadzić do zupełnych dowodów prawdziwości twierdzeń.
Wszelako, wspomniane powyżej trudności sprawiają, że w nauce nie brak też informacji
fałszywych (nie mówiąc już o pozornych). Nie są one jednak kłamstwami, jeżeli naukowiec
zaznaczy, że nie są to informacje wierne, czyli - jak o tym już była mowa - uzupełni
informacje fałszywe metainformacjami wiernymi.
Na przykład, gdy naukowiec prowadzi na wykresie krzywą na podstawie punktów
otrzymanych z pomiarów, to krzywa ta jest zmyśleniem, powstałym w jego wyobraźni. Nie
będzie to jednak sprzeczne z naukową rzetelnością, jeżeli na wykresie zostaną zaznaczone
również

punkty

pomiarowe,

ujawniając

czytelnikowi

odchylenia

miedzy

nimi

a poprowadzoną krzywą.
Tego rodzaju kłopoty z prawdą występują wewnątrz nauki. Poza tym jednak nauka
miewa też kłopoty natury zewnętrznej, o czym będzie mowa w następnym rozdziale.

4. Prawo do prawdy w nauce

Do niedawna - w skali dziejów - naukowcy byli ludźmi niezależnymi. Mogli stawiać
i rozwiązywać problemy, jakie chcieli. Dla kogo to robili? Przede wszystkim dla własnej
satysfakcji z wykrywania nieznanych dotychczas prawd, ale ponadto pragnęli uznania ze
strony innych naukowców, toteż przekazywali im swoje prace w drodze korespondencji,
przedstawiali swoje osiągniecie na zebraniach towarzystw naukowych organizowanych do
takich celów, i wreszcie publikowali je w czasopismach naukowych, których liczba szybko
wzrastała. W ten sposób utarło się przeświadczenie, że wiedza naukowa jest dobrem
przeznaczonym dla każdego, kto zechce się z nią zapoznać i z niej korzystać. Biorąc to pod
uwagę można określić wiedzę naukową jako zbiór udostępnionych twierdzeń i ich dowodów.
Aby być naukowcem, trzeba więc spełniać trzy warunki: l) formułować nowe twierdzenia, 2)

podawać ich dowody, 3) twierdzenia te i ich dowody udostępniać w sposób ścisły
i zrozumiały przez ich opublikowanie.
Z powstaniem uniwersytetów naukowcy utrzymywali się przeważnie z wynagrodzenia
za wykłady, co nie zmniejszało ich niezależności, ponieważ uniwersytety były instytucjami
samorządnymi, a w nich sami naukowcy byli samorządni, na wykładach przedstawiali własne
dociekania lub referowali cudze, a jedynymi osobami, które się tym interesowały, byli
studenci kompletujący sobie swobodnie program studiów według tematyki zapowiedzianej
przez wykładowców.
Zaczęło się to zmieniać, gdy zadaniem uniwersytetów stawało się kształcenie do
określonych zawodów, do których były dostosowane obowiązkowe programy studiów.
Ograniczało to swobodę naukowców o tyle, że w swoich wykładach musieli przedstawiać
wiedzę potrzebną do danego zawodu, a nie wiedzę przez nich samych stworzoną lub
najbardziej ich interesującą.
O wiele bardziej radykalne zmiany nastąpiły, gdy się okazało, że badania naukowe
mogą być przedsięwzięciem bardzo rentownym i odgrywającym doniosłą rolę w technice,
gospodarce, wojskowości, medycynie itp. Wówczas zaczęto tworzyć instytuty naukowe,
których zadaniem było prowadzenie badań naukowych do określonych celów. Ograniczyło to
znacznie swobodę naukowców w wyborze problemów i publikowania osiągniętych wyników,
co jest zrozumiałe wobec faktu, że pracodawca, którym było wielkie przedsiębiorstwo
a nawet państwo, mógł odmówić finansowania badań uznanych za nie interesujące. Stan taki
przetrwał do dzisiejszych czasów.
W wyniku wspomnianych przemian naukowcy popadli w rozmaite sploty
demoralizujących

zależności,

wśród

których

dla

uproszczenia,

można

rozróżnić

mikrozależności i makrozależności.
Jako mikrozależności będziemy tu określać bliskie zależności, np. od dyrekcji
instytutu lub od innych naukowców. Sprzeciwienie się im w imię prawdy naukowej może stać
się grobem kariery w tym zawodzie. Skrytykowanie publikacji innego naukowca zostaje
przezeń uznane za akt osobistej wrogości. Wydanie negatywnej opinii o czyjejś rozprawie
doktorskiej może spowodować, że jej promotor zemści się na takim opiniodawcy
dyskwalifikując rozprawę jego własnego doktoranta. Łatwo powstają kliki uprawiające
"klakierstwo", "cmokierstwo" wychwalające mierne prace swoich członków, oraz
"gwizdactwo" ośmieszające wartościowe prace członków kliki konkurencyjnej. Rzecz jasna,
są to już objawy zjawisk patologicznych w nauce.

Jeszcze większą rolę jednak odgrywają makrozależności, czyli zależności naukowców
od doktryn, polityki rządowej, nastrojów społeczeństwa itp.
Aby wyjaśnić, o co tu chodzi, weźmy pod uwagę historię. Normalnie, każda nauka
powinna prowadzić badania zjawisk przeszłych po to, żeby ich wyniki były przydatne do
wpływania na zjawiska przyszłe. Dzięki temu prawdy odkryte np. w fizyce mogą być
wykorzystane w konstruowaniu urządzeń technicznych, jak mosty, samoloty, czy elektrownie.
Tymczasem historycy nie dążą do wykrywania praw rządzących dziejami (a próby tego
rodzaju określają lekceważąco jako "historiozofię"), ograniczając się do ustalania drobnych
faktów, nie interesując się przeszłością ani teraźniejszością (co możnaby jeszcze uzasadnić
definicją historii jako nauki o dziejach przeszłych, choć doprawdy nie ma powodu, dlaczego
nie miałaby to być nauka o dziejach w ogóle), ani nawet przeszłością "bliską". To ostatnie
historycy uzasadniają niedostępnością wielu dokumentów politycznych zwalnianych
z archiwów dopiero po określonym czasie, ale jasne jest, że w istocie chodzi tu o nienarażanie
się jeszcze żyjącym byłym politykom, lub wręcz o zakazy czynnych jeszcze polityków. Tak
pojmowana historia jest raczej działalnością służebną, niż nauką. A już cechy patologiczne
ma historia zmyślająca lub przekraczająca fakty.
Jako

inny

przykład

można

przytoczyć

protesty

rozmaitych

organizacji

z nieprawdziwego zdarzenia tudzież felietonistów usiłujących epatować horrorami swoich
czytelników przeciwko badaniom z zakresu atomistyki, inżynierii genetycznej itp.,
z uzasadnieniem, że spowodują one katastrofalne skutki dla ludzkości. Tymczasem, podobnie
jak toksykologowie rozwijając naukę o truciznach nie spowodowali trucia ludzi, tak samo
żadni naukowcy nie nakazywali rzucania bomb atomowych, ani niszczenia naturalnego
środowiska człowieka. Tego rodzaju nakazy wychodzą zawsze od polityków. Wspomniane
protesty stawiają sprawę tak, jak gdyby władcy postępowali jak dzieci, które użyją
niezwłocznie wszystkiego, co im umożliwi nauka, na którą też spada za to odpowiedzialność.

