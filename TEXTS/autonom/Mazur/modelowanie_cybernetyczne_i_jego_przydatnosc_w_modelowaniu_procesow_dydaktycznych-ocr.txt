=== modelowanie_cybernetyczne_i_jego_przydatnosc_w_modelowaniu_procesow_dydaktycznych-ocr ===
Extracted from: modelowanie_cybernetyczne_i_jego_przydatnosc_w_modelowaniu_procesow_dydaktycznych-ocr.pdf
Generated by: pdftotext

http://autonom.edu.pl

Berezowski E., (red.) 1978, Problemy modelowania procesów dydaktycznych. PWN,
Warszawa, s. 233.
Część I, s. 42-54.
Zeskanował i opracował: Mirosław Rusek (mirrusek@poczta.onet.pl)

MARIAN MAZUR

Instytut Polityki Naukowej, Postępu Technicznego i Szkolnictwa Wyższego, Warszawa

Modelowanie cybernetyczne i jego przydatność w modelowaniu procesu
dydaktycznego
MIEJSCE CYBERNETYKI W NAUCE

Chociaż cybernetyka jako samodzielna dyscyplina naukowa istnieje już od około
trzydziestu lat, ciągle jeszcze można się spotkać z rozmaitymi nieporozumieniami na jej temat
u autorów nie zajmujących się tą dziedzina wiedzy. Dla jednych jest to dział matematyki, dla
innych to dyscyplina zajmująca się komputerami, a jeszcze dla innych - to tylko metoda
przedstawiania różnych rzeczy za pomocą schematów składających się z prostokątów
i łączących je linii. Towarzyszą temu bezprzedmiotowe spory, czym właściwie jest
cybernetyka. Tymczasem wystarczyłoby stwierdzić, że cybernetyka jest to nauka
o sterowaniu. Było to wiadome od początku jej istnienia, a nawet jeszcze wcześniej, najpierw
bowiem wyodrębniono naukę o sterowaniu, a dopiero potem nazwano ją cybernetyką.
Od definicji cybernetyki ważniejsze jednak jest wyjaśnienie, jakie potrzeby w nauce
spowodowały pojawienie się cybernetyki. W nauce tradycyjnej rozróżniano dyscypliny
specjalne zajmujące się wyodrębnionymi fragmentami rzeczywistości oraz matematykę jako
dyscyplinę ogólną, zajmującą się logicznymi operacjami liczbowymi, mogącymi się
ewentualnie przydać do rozwiązywania problemów w dyscyplinach specjalnych.
Biorąc pod uwagę, że matematyka (wraz z logiką matematyczną) to dyscyplina ogólna
abstrakcyjna, a dyscypliny specjalne to dyscypliny szczególne konkretne, łatwo zauważyć, że
w celu matematycznego rozwiązania jakiegokolwiek problemu specjalnego trzeba przejść od

szczegółu do ogółu oraz od konkretów do pojęć abstrakcyjnych (i z powrotem, przy
wykorzystywaniu otrzymanego rozwiązania matematycznego). Im bardziej złożony jest
problem, tym większe powstają przy tym trudności, toteż wcześniej czy później musiał się
nasunąć pomysł, żeby takiego przejścia dokonywać na raty: osobno od szczególności do
ogólności przy zachowaniu konkretności oraz osobno od konkretności do abstrakcyjności
przy zachowaniu ogólności (i z powrotem). Wynika stąd potrzeba istnienia dyscypliny
ogólnej konkretnej, jako pośredniej między dyscypliną ogólną abstrakcyjną (matematyka)
a dyscyplinami szczególnymi konkretnymi (dyscypliny specjalne).
Taką właśnie pośrednią dyscypliną ogólną konkretną jest cybernetyka. Ogólność
wiąże cybernetykę z matematyką, a konkretność z dyscyplinami specjalnymi. Dzięki temu
problemy cybernetyczne mają zapewnioną matematyzację, a ich rozwiązania są przydatne
w każdej

dyscyplinie konkretnej,

co

czyni

cybernetykę nauką

interdyscyplinarną.

Cybernetyka musi się posługiwać ogólną, interdyscyplinarną aparaturą pojęciową, np. sam
obiekt badany musi mieć jedną nazwę cybernetyczną, zamiast mnogości nazw występujących
w dyscyplinach specjalnych.
Dzięki takim pojęciom matematycznym jak „zbiór elementów” oraz ,,relacja” można
posługiwać się pojęciem ,,zbiór elementów i zachodzących między nimi relacji”, któremu
nadano nazwę „system”. W cybernetyce również korzysta się z pojęcia systemu, ale - wobec
konkretności cybernetyki - z ograniczeniem do elementów rzeczywistych i do relacji
będących oddziaływaniami. Rzecz jasna, nie słowo „system” jest tu istotne, lecz „zbiór
elementów rzeczywistych i zachodzących między nimi oddziaływań”. Gdyby zamiast słowa
„system” dobrano jakiekolwiek inne, nie miałoby to najmniejszego wpływu na użyteczność
omawianego pojęcia.
Tylko nieznajomość tych spraw tłumaczy skłonność różnych autorów do roztrząsania,
co też słowo „system” może znaczyć, cytowania definicji podawanych w różnych
publikacjach i komponowania własnych.
Do nieporozumień podobnego rodzaju należy traktowanie „podejścia systemowego”
(tj. posługiwania się pojęciem „system”) jako czegoś odrębnego od cybernetyki albo
traktowanie cybernetyki jako części teorii systemów. Źródłem nieporozumień tego rodzaju
była rywalizacja rozmaitych środowisk naukowych w pretendowaniu do stworzenia czegoś
rzekomo odmiennego od cybernetyki, wywołująca zamęt terminologiczny.
Cybernetyka to dyscyplina samoistna, która wysuwa i rozwiązuje problemy własne, co
nie przeszkadza, że ich rozwiązania bywają zarazem rozwiązaniami problemów specjalnych,
często nawet zanim te problemy zostały sprecyzowane w dyscyplinach specjalnych.
2

Z cybernetyką jest podobnie jak z matematyką, w której przecież do stworzenia koncepcji
walca i opracowania wzorów na jego objętość, powierzchnię itp., nie było potrzebne, żeby
przedtem tokarze toczyli walce.
Przedstawione komentarze pozwalają uniknąć nieporozumień na tle pojmowania
m o d e l o w a n i a c y b e r n e t y c z n e g o.

SYSTEMY CYBERNETYCZNE A OBIEKTY RZECZYWISTE

Do uzyskiwania informacji o obiektach rzeczywistych można wykorzystywać
odpowiadające im systemy cybernetyczne. Opracowywanie takich systemów jest niemal
powszechnie, choć niesłusznie, utożsamiane z modelowaniem cybernetycznym. Tymczasem
istnieją dwie możliwości:
1) system cybernetyczny spełnia postulaty definicyjne obiektu rzeczywistego: jest jego
m o d e l e m, a poszukiwanie takiego modelu jest m o d e l o w a n i e m cybernetycznym
obiektu;
2) obiekt rzeczywisty spełnia postulaty definicyjne systemu cybernetycznego: jest
konkretnym przykładem systemu cybernetycznego stanowiącego w z o r z e c,
a poszukiwanie takiego obiektu jest e g z e m p l i f i k a c j ą wzorca.
Na pozór jest to tylko odwrócenie kolejności: w pierwszym przypadku najpierw jest
obiekt, dla którego szuka się systemu cybernetycznego, w drugim zaś najpierw jest system
cybernetyczny, dla którego szuka się obiektu. Jednakże różnice są bardziej istotne:
Praktycznie nie było możliwe sformułowanie ścisłej definicji obiektu rzeczywistego
ani skonstruowanie dokładnego modelu według takiej definicji, ani zmatematyzowanie
działania takiego modelu. A gdyby tego dokonano, cały trud byłby zbędny, ponieważ
otrzymany model byłby dokładną kopią obiektu, a wobec tego zamiast w modelu
wystarczyłoby szukać informacji o obiekcie w nim samym.
Z konieczności więc, skoro model nie może obejmować wszystkiego, postuluje się,
żeby przynajmniej ujmował sprawy istotne. Niestety, co jest istotne dla jednych,
niekoniecznie jest uważane za istotne przez innych. Na przykład, jakie postulaty uważać za
istotne w definicji mającej służyć do opracowania cybernetycznego modelu organizmu
człowieka, społeczeństwa? Wyrazistą ilustracją podobnych trudności jest klasyczny już spór
na temat ,,człowiek i maszyna”, w którym modelowanie komputerowe procesów
psychicznych było z reguły kwestionowane przez psychologów jako nie adekwatne. Poza tym

3

do opracowania modelu jakiegokolwiek obiektu trzeba ten obiekt znać, a wobec tego nie
otrzyma się o nim z jego modelu żadnych nowych informacji.
Tak więc modelowanie jest uproszczonym przedstawianiem informacji już znanych.
Dzięki przejrzystości schematów, prostocie wzorów matematycznych itp. jest ono przydatne
do celów dydaktycznych. Gdy się je chce wykorzystać do celów poznawczych, trzeba
wprowadzać

pewne

założenia

(ciągłości

przy

ekstrapolacji,

analogiczności

przy

miniaturyzacji itp.), ale jest to równoznaczne z wprowadzaniem dodatkowych informacji
spoza obiektu opartych na przeświadczeniu o ich prawdziwości. Wartość takiego
przeświadczenia jest kwestią mniejszego czy większego prawdopodobieństwa zależnego od
liczby potwierdzeń empirycznych.
Inaczej jest z wzorcami cybernetycznymi. Nie ma tam wątpliwości co do postulatów
definicyjnych wzorca, gdyż od ich wysunięcia problem się zaczyna, i to niezależnie od
istnienia jakichkolwiek obiektów rzeczywistych (dlatego właśnie wzorzec nie jest modelem
niczego).
Jeżeli następnie znajdzie się jakieś obiekty spełniające, postulaty definicyjne wzorca,
to pomimo braku kompletnych definicji tych obiektów można twierdzić, że rozwiązanie
problemu z pewnością się do nich odnosi, na takiej zasadzie, że to co jest słuszne ogólnie jest
słuszne w każdym przypadku szczególnym. Dzięki temu z rozważań nad wzorcem otrzymuje
się o obiektach informacje nowe i niewątpliwe.
Inaczej mówiąc, opracowanie modelu opiera się na metodzie analogii (między
modelem a obiektem), natomiast opracowanie wzorca opiera się na metodzie generalizacji
(wzorca względem obiektów jako przypadków szczególnych).
Fakt, że w tytule niniejszego artykułu figuruje wyraz „modelowanie”, jest
prowizorycznym ustępstwem na rzecz rozpowszechnionego nawyku nazywania tym wyrazem
wszelkiego traktowania systemów cybernetycznych jako źródła informacji o obiektach
rzeczywistych, bez rozróżnienia czy chodzi o metodę analogii (model cybernetyczny), czy też
o metodę generalizacji (wzorzec cybernetyczny). Natomiast w treści tej pracy, a mianowicie
w problematyce zastosowania cybernetyki w procesie dydaktycznym, będzie wykorzystany
wzorzec cybernetyczny (a nie model cybernetyczny).

PRZETWORNIKI INFORMACJI

Rozpatrzmy system cybernetyczny jako wzorzec służący do przetwarzania informacji,
czyli p r z e t w o r n i k i n f o r m a c j i. W najogólniejszej postaci przetwornikiem
4

informacji mogłaby być nawet bezkształtna bryła jakiejś substancji, pośrednicząca między
receptorami wykrywającymi bodźce w otoczeniu a efektorami wywołującymi reakcje
w otoczeniu. Istotne jest, że aby bodźce mogły wywoływać reakcje, potrzebny jest przepływ
energii w przetworniku, do tego zaś konieczne jest występowanie w nim różnic potencjałów.
W związku z tym można wyodrębnić tor informacyjny, wzdłuż którego kolejnymi
informacjami są:
1) transformacja stanu bezbodźcowego w bodziec (w otoczeniu);
2) transformacja receptorowego potencjału pierwotnego w potencjał bodźcowy (na
wejściu przetwornika);
3) transformacja efektorowego potencjału pierwotnego w potencjał reakcyjny (na
wyjściu przetwornika);
4) transformacja stanu bezreakcyjnego w reakcję (w otoczeniu).
Oznaczając receptorowy potencjał pierwotny przez V0, potencjał bodźcowy przez V,
oraz informację, jaką stanowi transformacja V0 w V, przez I, można napisać:
V = IV0

(1)

Równanie to określa informację I wprowadzaną do przetwornika przez pojawienie się
bodźca w otoczeniu.
Im większa jest różnica potencjałów V - V0, tym większa moc K popłynie
w przetworniku.
Określając stosunek mocy do różnicy potencjałów jako przewodność G substancji
przetwornika
G=

K
V − V0

(2)

K
G

(3)

otrzymuje się z tego równania
V = V0 +

Z porównania pierwszego i ostatniego równania wynika, że z fizycznego punktu
widzenia informacja określa się wzorem
I =+

5

K
G

(4)

Gdy bodziec zniknie, wówczas potencjał V zmaleje aż do zrównania się z potencjałem
pierwotnym (V − V0 = 0) , a wobec tego, jak wynika ze wzoru (3), musi być

K
= 0 , co
G

oznacza, że przepływ mocy K ustanie (K = 0).
Jedyną wielkością, która pomimo ustania bodźca może pozostać bez zmiany jest
przewodność G.

W

takim

przypadku

bodziec nie pozostawiłby żadnego

śladu

w przetworniku; mówiąc potocznie, taki przetwornik informacji byłby pozbawiony pamięci.
Jeżeli jednak przetwornik jest utworzony z takiej substancji, w której wskutek
przepływu mocy przewodność wzrasta, to po ustaniu bodźca pozostaje po nim ślad w postaci
zwiększonej przewodności. Dzięki temu powtórne pojawienie się takiego samego bodźca,
a więc wywołującego ponownie taki sam potencjał V, spowoduje przepływ zwiększonej mocy
K.
A zatem, jak na to wskazuje wzór (4), w fizycznym traktowaniu informacji należy
rozróżniać: r e j e s t r a t informacji (przyrost przewodności G) i k o r e l a t informacji
(moc K). Rejestrat jest biernym czynnikiem informacji, gdyż samo istnienie przyrostu
przewodności nie może spowodować reakcji. Natomiast korelat jest czynnym czynnikiem
informacji, ponieważ, przepływ mocy może spowodować reakcję któregoś efektora (przez
dostateczne zwiększenie potencjału na jego wejściu). Znak plus we wzorze (4) oznacza, że
informacja jest transformacją polegającą na operacji dodawania, a mianowicie na zwiększeniu
potencjału w określonym punkcie przetwornika ponad potencjał pierwotny (sprzed pojawienia
się bodźca). Dopóki trwa bodziec, a więc i różnica potencjałów w przetworniku, dopóty trwa
w nim przepływ mocy, powodując wzrastanie przewodności, co z kolei przyczynia się do
wzrastania mocy itd. Inaczej mówiąc, między mocą a przewodnością występuje sprzężenie
zwrotne dodatnie, przy czym jest ono zbieżne, tj, przyrosty mocy i przewodności stają się
coraz mniejsze z upływem czasu. Gdyby sprzężenie było rozbieżne, tj. gdyby przyrosty mocy
i przewodności były coraz większe dążąc do nieskończoności, to wskutek nadmiernej
koncentracji energii nastąpiłoby wreszcie zniszczenie przetwornika. A zatem rejestracja czyli
- wzrastanie przewodności musi przebiegać coraz wolniej i kończy się takim rejestratem, jaki
zdążył powstać do chwili ustania bodźca. Po ustaniu bodźca znika korelat, a pozostaje tylko
sam rejestrat, który (wskutek fizycznych procesów samowyrównawczych) z upływem czasu
maleje z szybkością zależną od rodzaju substancji przetwornika, tzn. odbywa się
d e r e j e s t r a c j a.

6

Rejestrat istniejący w danej chwili jest wynikiem uprzednich procesów rejestracji
i derejestracji. Rycina l przedstawia przyrosty przewodności G ponad przewodność
początkową G0 (rejestracja) i ich ubytki z upływem czasu (derejestracja);

Ryc. l
taki sam rejestrat może być spowodowany przez:
a) bodziec silny (choć dawny);
b) bodziec wielokrotny;
c) bodziec świeży (choć słaby).
W procesach sterowania są to okoliczności pomyślne, gdyż statystycznie
użyteczniejsze są:
1) informacje o bodźcach silnych, jako mogących wywoływać znaczne skutki, niż
o bodźcach słabych;
2) informacje o bodźcach wielokrotnych, niż jednorazowych, które mogą się nigdy
więcej nie powtórzyć;
3) informacje o bodźcach świeżych, dotyczących sytuacji jeszcze trwającej, niż
o bodźcach dawnych.
Wskutek rejestracji przybywa rejestratów, ale i ubywa ich wskutek derejestracji, toteż
możliwości wytwarzania rejestratów są ograniczone, trzeba więc nimi racjonalnie
gospodarować.
Wynika stąd wskazówka dydaktyczna, że nauczanie jest użyteczne, gdy obejmuje:
1) informacje doniosłe (a nie błahe);
2) informacje typowe (a nie incydentalne);
3) informacje aktualne (a nie przestarzałe).

7

WŁAŚCIWOŚCI INTELEKTUALNE

Stan rejestratów skojarzeń zależy od zdarzeń w otoczeniu (okoliczności zewnętrzne)
oraz od właściwości przetwornika informacji (okoliczności wewnętrzne). Zespół właściwości
przetwornika informacji wpływających na powstawanie rejestratów będzie określany jako
i n t e l e k t, a poszczególne właściwości jako w ł a ś c i w o ś c i i n t e l e k t u a l n e. Dla
udogodnienia terminologii wszystkie wejścia i wyjścia przetwornika informacji będą
określane łącznie jako jego e l e m e n t y i n f o r m a c y j n e. Każdy element informacyjny
bierze udział w przetwarzaniu informacji tylko wtedy, gdy znajduje się na drodze przepływu
mocy dostatecznie dużej do spowodowania reakcji efektora, a więc gdy między sąsiednimi
elementami występuje dostatecznie duża przewodność. Przewodność taka stanowi rejestrat
skojarzenia między dwoma bodźcami, między bodźcem a reakcją, między dwiema reakcjami.
Powstawanie rejestratów zależy w szczególności od rodzaju substancji przetwornika
informacji oraz od liczby i rozmieszczenia jego elementów informacyjnych, a mianowicie:
Im większa jest liczba elementów informacyjnych (p o j e m n o ś ć
i n f o r m a c y j n a, i n t e l i g e n c j a), tym więcej może powstać różnych rejestratów.
Im większy jest stosunek przyrostu przewodności do wywołującej go mocy
(r e j e s t r a c y j n o ś ć, p o j ę t n oś ć), tym słabsze lub rzadsze lub dawniejsze bodźce
mogą wywołać dostatecznie duże rejestraty.
Im mniejszy jest stosunek odległości między elementami korelacyjnymi do odległości
średniej (p r e f e r e n c y j n o ś ć, t a l e n t), tym słabsze, rzadsze lub dawniejsze bodźce
mogą wywołać dostatecznie duże rejestraty.
Wynika stąd wskazówka dydaktyczna, że nauczanie jest skuteczne, gdy obejmuje:
1) przetwarzanie informacji w ilości odpowiadającej inteligencji nauczanych;
2) przetwarzanie informacji z szybkością odpowiadającą pojętności nauczanych;
3) przetwarzanie informacji zróżnicowanych odpowiednio do talentu nauczanych.

RODZAJE INTELEKTU

Ponieważ właściwości intelektualne są od siebie niezależne (nie ma współzależności
między rodzajem substancji przetwornika informacji oraz liczbą i rozmieszczeniem
elementów informacyjnych), więc przez ich kombinacje można wyodrębnić poszczególne
rodzaje intelektu. Liczba ich zależy od szczegółowości skali każdej właściwości. Jeżeli

8

przyjąć tylko dwie wartości (mała - duża), to otrzymuje się 8 następujących rodzajów
intelektu:
1) niska inteligencja, mała pojętność, brak talentu („debilizm”);
2) wysoka inteligencja, mała pojętność, brak talentu („ogólna inteligencja”);
3) niska inteligencja, duża pojętność, brak talentu („dobra pamięć”);
4) niska inteligencja, mała pojętność, wyraźny talent („pomysłowość”);
5) wysoka inteligencja, duża pojętność, brak talentu („erudycja”);
6) niska inteligencja, duża pojętność, wyraźny talent („intuicyjna celność”);
7) wysoka inteligencja, mała pojętność, wyraźny talent („stopniowe doskonalenie”);
8) wysoka inteligencja, duża pojętność, wyraźny talent („genialność”).
Gdyby przyjąć trzy wartości (mała - przeciętna - duża) dla każdej skali, to
otrzymałoby się 27 rodzajów intelektu, a więc systematykę o szczegółowości z pewnością
wystarczającej dla potrzeb praktyki. Ponieważ jednak przedstawianie jej tutaj nie wniosłoby
nic nowego do samej zasady tworzenia kombinacji, więc poprzestaniemy na zestawieniu
wymienionych 8 rodzajów intelektu.
W rozważaniach z dydaktycznego punktu widzenia można pominąć dwa skrajne
rodzaje intelektu, jako że dla pierwszego (debilizm) żadna metoda nauczania nie jest dość
skuteczna, a dla ostatniego (genialność) każda jest dość skuteczna.
W pozostałych sześciu kombinacjach można wyodrębnić dwie ich grupy, z których
jedna obejmuje rodzaje intelektu (2, 3, 4) o jednej dużej właściwości intelektualnej, druga zaś
rodzaje intelektu (5, 6, 7) o dwóch dużych właściwościach intelektualnych (spośród trzech
mogących wchodzić w grę). Rozróżnienie ich umożliwia orientacyjną predykcję zawodową
i odpowiednie do tego dostosowanie nauczania.
Osobnicy o jednej dużej właściwości intelektualnej są przydatni do pracy niżej
kwalifikowanej (wykonawczej), przy czym można przypuszczać, że:
1) pracownicy inteligentni (2) będą sobie dawać radę nawet w okolicznościach
odbiegających od podanych w instrukcji;
2) pracownicy pojętni (3) będą solidnie wykonywać ścisłe instrukcje;
3) pracownicy uzdolnieni (4) będą zręcznie wykonywać nawet ogólnie podane
instrukcje w zakresie swoich uzdolnień.
Można się spodziewać, że wskutek braku talentu u osobników o rodzaju intelektu
2 lub 3 wybór zawodu będzie dla nich sprawą dość obojętną i zostanie rozstrzygnięty przez
okoliczności uboczne, jak np. istnienie miejscowej szkoły zawodowej, naśladowanie
kolegów, nadzieja na większe zarobki itp.
9

Osobnicy o dwóch dużych właściwościach intelektualnych są przydatni do pracy
wyżej kwalifikowanej (samodzielnej), przy czym można przypuszczać, że będą to:
1) pracownicy nietwórczy (5), ale o rozległej i głębokiej wiedzy, np. naukowcy, którzy
zajmują się tylko wykładami i pisaniem podręczników, ale robiący to znakomicie;
2) pracownicy twórczy (6) odznaczający się nieoczekiwanymi inicjatywami, zwykle
jednak nie dopracowanymi, np. naukowcy, którzy łatwo dochodzą do odkrywczych idei, ale
wymagających rozwijania przez kontynuatorów;
3) pracownicy twórczy (7), którzy osiągają mistrzostwo, ale po wielokrotnym
poprawianiu, np. naukowcy doskonalący latami swoje nieliczne choć świetne dzieła.
Można się spodziewać, że wskutek braku talentu osobnicy o rodzaju intelektu 5 będą
z reguły mieć trudności z wyborem zawodu, jako że dzięki inteligencji i pojętności mogliby
w każdym osiągać sukcesy nietwórcze. W dokonywaniu wyboru nie może pomóc szkoła,
w każdym bowiem szkolnym przedmiocie „są dobrzy”.

WNIOSKI

Nauczanie powinno zatem obejmować:
1) informacje doniosłe, typowe i aktualne;
2) przetwarzanie informacji w ilości odpowiedniej do inteligencji, z szybkością
odpowiednią do pojętności, i w rodzaju odpowiednim do talentu nauczanych;
3) zakres informacji dostosowany do rodzaju intelektu nauczanych, a przez to do
prawdopodobnego rodzaju ich pracy zawodowej.
Przedstawione zalecenia zostały sformułowane niezależnie od indywidualnych
poglądów na nauczanie.
Opierają się one wyłącznie na twierdzeniach ogólnych dotyczących systemu
cybernetycznego stanowiącego przetwornik informacji. Przetwornik informacji nie jest
modelem człowieka, lecz człowiek jest szczególnym przypadkiem przetwornika informacji.
Dlatego też wspomniane twierdzenia odnoszą się m.in. do człowieka, chociaż zostały
postawione bez odwoływania się do wiedzy o człowieku.
Od podanych zaleceń daleko odbiega dotychczasowa praktyka pedagogiczna, w której
ciągle jeszcze ideałem nauczania jest jego jednolitość i nastawienie na przeciętność
nauczanych. Programy nauczania są przeładowywane informacjami zbędnymi, a ulubioną
postawą nauczycielską jest dopatrywanie się źródła marnych efektów nauczania w „lenistwie”
nauczanych i dążenie do jego „przełamywania” represjami.
10

Tymczasem nic się tu przełamać nie da, gdyż nikt nie potrafi zwiększyć sobie liczby
elementów informacyjnych w mózgu ani zmienić ich rozmieszczenia, ani też zastąpić czym
innym substancji swego mózgu.
Oczywiście, można dzięki wysiłkom zwiększyć rejestraty otrzymywanych informacji
(stąd pojęcie ucznia „pilnego” jako wzorowego). Ale gdy trud ten jest znaczny, świadczy to,
że w grę wchodzą informacje nieodpowiednie dla właściwości intelektualnych nauczanego.
Nie zmienia istoty rzeczy zastosowanie metod dydaktycznych umożliwiających niejakie
zmniejszenie trudu.
Podstawową kwalifikacją pedagogiczną powinna być umiejętność rozeznawania
właściwości intelektualnych każdego nauczanego.
Występujące w tym artykule takie wyrazy potoczne, jak inteligencja, pojętność, talent
itp., nie naruszają rygorów cybernetycznej ścisłości, gdyż opiera się ona na definicjach
rozpatrywanych zjawisk, a nie na domniemaniach znaczeń przypisanych im terminów. Gdyby
dobrać inne terminy, twierdzenia te nie przestałyby być słuszne.

11

